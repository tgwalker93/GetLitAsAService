St. Thomas Aquinas: Summa Theologica, Prima Pars Quaestio XX 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XX 
 
De amore Dei 
 
in quatuor articulos divisa 
 
 
 
 
 
Deinde considerandum est de his quae absolute ad voluntatem Dei pertinent. In parte autem
appetitiva inveniuntur in nobis et passiones animae, ut gaudium, amor, et huiusmodi; et habitus
moralium virtutum, ut iustitia, fortitudo, et huiusmodi. Unde primo considerabimus de amore
Dei; secundo, de iustitia Dei, et misericordia eius. 
Circa primum quaeruntur quatuor. 
 
 Primo: utrum in Deo sit amor. 
 Secundo: utrum amet omnia. 
 Tertio: utrum magis amet unum quam aliud. 
 Quarto: utrum meliora magis amet. 
 
 
 ARTICULUS 1 
 
Utrum amor sit in Deo 
 
 Ad primum sic proceditur. Videtur quod amor non sit in Deo. 
1. Nulla enim passio est in Deo. Amor est passio. Ergo amor non est in Deo. 
2. Praeterea, amor, ira, tristitia, et huiusmodi, contra se dividuntur. Sed tristitia et ira non
dicuntur de Deo nisi metaphorice. Ergo nec amor. 
3. Praeterea, Dionysius dicit, 4 cap. De div. nom.: Amor est vis unitiva et concretiva. Hoc autem
in Deo locum habere non potest, cum sit simplex. Ergo in Deo non est amor. 
Sed contra est quod dicitur I Io. 4,16: Deus caritas est. 
Respondeo dicendum quod necesse est ponere amorem in Deo. Primus enim motus voluntatis, et
cuiuslibet appetitivae virtutis, est amor. Cum enim actus voluntatis, et cuiuslibet appetitivae
virtutis, tendat in bonum et malum, sicut in propria obiecta; bonum autem principalius et per
se est obiectum voluntatis et appetitus, malum autem secundario et per aliud, inquantum
scilicet opponitur bono: oportet naturaliter esse priores actus voluntatis et appetitus qui
respiciunt bonum, his qui respiciunt malum; ut gaudium quam tristitia, et amor quam odium. 
Semper enim quod est per se, prius est eo quod est per aliud. 
Rursus, quod est communius, naturaliter est prius: unde et intellectus per prius habet ordinem
ad verum commune, quam ad particularia quaedam vera. Sunt autem quidam actus voluntatis et
appetitus, respicientes bonum sub aliqua speciali conditione: sicut gaudium et delectatio est de
bono praesenti et habito; desiderium autem et spes, de bono nondum adepto. Amor autem
respicit bonum in communi, sive sit habitum, sive non habitum. Unde amor naturaliter est
primus actus voluntatis et appetitus. 
Et propter hoc, omnes alii motus appetitivi praesupponunt amorem, quasi primam radicem. 
Nullus enim desiderat aliquid, nisi bonum amatum: neque aliquis gaudet, nisi de bono amato. 
Odium etiam non est nisi de eo quod contrariatur rei amatae. Et similiter tristitiam, et cetera
huiusmodi, manifestum est in amorem referri, sicut in primum principium. Unde in
quocumque est voluntas vel appetitus, oportet esse amorem: remoto enim primo, removentur
alia. Ostensum est autem in Deo esse voluntatem. Unde necesse est in eo ponere amorem. 
Ad primum ergo dicendum quod vis cognitiva non movet, nisi mediante appetitiva. Et sicut in
nobis ratio universalis movet mediante ratione particulari, ut dicitur in III De anima; ita
appetitus intellectivus, qui dicitur voluntas, movet in nobis mediante appetitu sensitivo. Unde
proximum motivum corporis in nobis est appetitus sensitivus. Unde semper actum appetitus
sensitivi concomitatur aliqua transmutatio corporis; et maxime circa cor, quod est primum
principium motus in animali. Sic igitur actus appetitus sensitivi, inquantum habent
transmutationem corporalem annexam, passiones dicuntur: non autem actus voluntatis. Amor
igitur et gaudium et delectatio, secundum quod significant actus appetitus sensitivi, passiones
sunt: non autem secundum quod significant actus appetitus intellectivi. Et sic ponuntur in Deo. 
Unde dicit Philosophus, in VII Ethic., quod Deus una et simplici operatione gaudet. Et eadem
ratione, sine passione amat. 
Ad secundum dicendum quod in passionibus sensitivi appetitus, est considerare aliquid quasi
materiale, scilicet corporalem transmutationem; et aliquid quasi formale, quod est ex parte
appetitus. Sicut in ira, ut dicitur in I De anima, materiale est accensio sanguinis circa cor, vel
aliquid huiusmodi; formale vero, appetitus vindictae. Sed rursus, ex parte eius quod est
formale, in quibusdam horum designatur aliqua imperfectio; sicut in desiderio, quod est boni
non habiti; et in tristitia, quae est mali habiti. Et eadem ratio est de ira, quae tristitiam
supponit. Quaedam vero nullam imperfectionem designat, ut amor et gaudium. Cum igitur nihil
horum Deo conveniat secundum illud quod est materiale in eis, ut dictum est, illa quae
imperfectionem important etiam formaliter, Deo convenire non possunt nisi metaphorice,
propter similitudinem effectus, ut supra dictum est. Quae autem imperfectionem non
important, de Deo proprie dicuntur, ut amor et gaudium: tamen sine passione, ut dictum est. 
Ad tertium dicendum quod actus amoris semper tendit in duo: scilicet in bonum quod quis vult
alicui; et in eum cui vult bonum. Hoc enim est proprie amare aliquem, velle ei bonum. Unde in
eo quod aliquis amat se, vult bonum sibi. Et sic illud bonum quaerit sibi unire, inquantum
potest. Et pro tanto dicitur amor vis unitiva, etiam in Deo, sed absque compositione: quia illud
bonum quod vult sibi, non est aliud quam ipse, qui est per suam essentiam bonus, ut supra
ostensum est. In hoc vero quod aliquis amat alium, vult bonum illi. Et sic utitur eo tanquam
seipso, referens bonum ad illum, sicut ad seipsum. Et pro tanto dicitur amor vis concretiva:
quia alium aggregat sibi, habens se ad eum sicut ad seipsum. Et sic etiam amor divinus est vis
concretiva, absque compositione quae sit in Deo, inquantum aliis bona vult. 
 
ARTICULUS 2 
 
Utrum Deus omnia amet 
 
 Ad secundum sic proceditur. Videtur quod Deus non omnia amet. 
1. Quia, secundum Dionysium, 4 cap. De div. nom., amor amantem extra se ponit, et eum
quodammodo in amatum transfert. Inconveniens autem est dicere quod Deus, extra se positus, in
alia transferatur. Ergo inconveniens est dicere quod Deus alia a se amet. 
2. Praeterea, amor Dei aeternus est. Sed ea quae sunt alia a Deo, non sunt ab aeterno nisi in Deo. 
Ergo Deus non amat ea nisi in seipso. Sed secundum quod sunt in eo, non sunt aliud ab eo. Ergo
Deus non amat alia a seipso. 
3. Praeterea, duplex est amor, scilicet concupiscentiae, et amicitiae. Sed Deus creaturas
irrationales non amat amore concupiscentiae, quia nullius extra se eget: nec etiam amore
amicitiae, quia non potest ad res irrationales haberi, ut patet per Philosophum, in VIII Ethic.
Ergo Deus non omnia amat. 
4. Praeterea, in Psalmo 5,7 dicitur: Odisti omnes qui operantur iniquitatem. Nihil autem simul
odio habetur et amatur. Ergo Deus non omnia amat. 
Sed contra est quod dicitur Sap. 11,25: Diligis omnia quae sunt, et nihil odisti eorum quae
fecisti. 
Respondeo dicendum quod Deus omnia existentia amat. Nam omnia existentia, inquantum sunt,
bona sunt: ipsum enim esse cuiuslibet rei quoddam bonum est, et similiter quaelibet perfectio
ipsius. Ostensum est autem supra quod voluntas Dei est causa omnium rerum: et sic oportet
quod intantum habeat aliquid esse, aut quodcumque bonum, inquantum est volitum a Deo. 
Cuilibet igitur existenti Deus vult aliquod bonum. Unde, cum amare nil aliud sit quam velle
bonum alicui, manifestum est quod Deus omnia quae sunt, amat. 
Non tamen eo modo sicut nos. Quia enim voluntas nostra non est causa bonitatis rerum, sed ab ea
movetur sicut ab obiecto, amor noster, quo bonum alicui volumus, non est causa bonitatis
ipsius: sed e converso bonitas eius, vel vera vel aestimata, provocat amorem quo ei volumus et
bonum conservari quod habet, et addi quod non habet: et ad hoc operamur. Sed amor Dei est
infundens et creans bonitatem in rebus. 
Ad primum ergo dicendum quod amans sic fit extra se in amatum translatus, inquantum vult
amato bonum, et operatur per suam providentiam, sicut et sibi. Unde et Dionysius dicit 4 cap.
De div. nom.: Audendum est autem et hoc pro veritate dicere, quod et ipse omnium causa, per
abundantiam amativae bonitatis, extra seipsum fit ad omnia existentia providentiis. 
Ad secundum dicendum quod, licet creaturae ab aeterno non fuerint nisi in Deo, tamen per hoc
quod ab aeterno in Deo fuerunt, ab aeterno Deus cognovit res in propriis naturis: et eadem
ratione amavit. Sicut et nos per similitudines rerum, quae in nobis sunt, cognoscimus res in
seipsis existentes. 
Ad tertium dicendum quod amicitia non potest haberi nisi ad rationales creaturas, in quibus
contingit esse redamationem, et communicationem in operibus vitae, et quibus contingit bene
evenire vel male, secundum fortunam et felicitatem: sicut et ad eas proprie benevolentia est. 
Creaturae autem irrationales non possunt pertingere ad amandum Deum, neque ad
communicationem intellectualis et beatae vitae, qua Deus vivit. Sic igitur Deus, proprie
loquendo, non amat creaturas irrationales amore amicitiae, sed amore quasi concupiscentiae;
inquantum ordinat eas ad rationales creaturas, et etiam ad seipsum; non quasi eis indigeat, sed
propter suam bonitatem et nostram utilitatem. Concupiscimus enim aliquid et nobis et aliis. 
Ad quartum dicendum quod nihil prohibet unum et idem secundum aliquid amari, et secundum
aliquid odio haberi. Deus autem peccatores, inquantum sunt naturae quaedam, amat: sic enim et
sunt, et ab ipso sunt. Inquantum vero peccatores sunt, non sunt, sed ab esse deficiunt: et hoc in
eis a Deo non est. Unde secundum hoc ab ipso odio habentur. 
 
 ARTICULUS 3 
 
Utrum Deus aequaliter diligat omnia 
 
 Ad tertium sic proceditur. Videtur quod Deus aequaliter diligat omnia. 
1. Dictur enim Sap. 6,8: aequaliter est ei cura de omnibus. Sed providentia Dei, quam habet de
rebus, est ex amore quo amat res. Ergo aequaliter amat omnia. 
2. Praeterea, amor Dei est eius essentia. Sed essentia Dei magis et minus non recipit. Ergo nec
amor eius. Non igitur quaedam aliis magis amat. 
3. Praeterea, sicut amor Dei se extendit ad res creatas, ita et scientia et voluntas. Sed Deus non
dicitur scire quaedam magis quam alia, neque magis velle. Ergo nec magis quaedam aliis diligit. 
Sed contra est quod dicit Augustinus, Super Ioan.: Omnia diligit Deus quae fecit; et inter ea magis
diligit creaturas rationales; et de illis eas amplius, quae sunt membra Unigeniti sui; et multo
magis ipsum Unigenitum suum. 
Respondeo dicendum quod, cum amare sit velle bonum alicui, duplici ratione potest aliquid magis
vel minus amari. Uno modo, ex parte ipsius actus voluntatis, qui est magis vel minus intensus. 
Et sic Deus non magis quaedam aliis amat: quia omnia amat uno et simplici actu voluntatis, et
semper eodem modo se habente. Alio modo, ex parte ipsius boni quod aliquis vult amato. Et sic
dicimur aliquem magis alio amare, cui volumus maius bonum; quamvis non magis intensa
voluntate. Et hoc modo necesse est dicere quod Deus quaedam aliis magis amat. Cum enim amor
Dei sit causa bonitatis rerum, ut dictum est, non esset aliquid alio melius, si Deus non vellet uni
maius bonum quam alteri. 
Ad primum ergo dicendum quod dicitur Deo aequaliter esse cura de omnibus, non quia aequalia
bona sua cura omnibus dispenset; sed quia ex aequali sapientia et bonitate omnia administrat. 
Ad secundum dicendum quod ratio illa procedit de intensione amoris ex parte actus voluntatis,
qui est divina essentia. Bonum autem quod Deus creaturae vult, non est divina essentia. Unde
nihil prohibet illud intendi vel remitti. 
Ad tertium dicendum quod intelligere et velle significant solum actus: non autem in sua
significatione includunt aliqua obiecta, ex quorum diversitate possit dici Deus magis vel minus
scire aut velle; sicut circa amorem dictum est. 
 
 ARTICULUS 4 
 
An Deus semper magis diligat meliora 
 
 Ad quartum sic proceditur. Videtur quod Deus non semper magis diligat meliora. 
1. Manifestum est enim quod Christus est melior toto genere humano, cum sit Deus et homo. Sed
Deus magis dilexit genus humanum quam Christum: quia dicitur Rom. 8,32: proprio Filio suo
non pepercit, sed pro nobis omnibus tradidit illum. Ergo Deus non semper magis diligit
meliora. 
2. Praeterea, angelus est melior homine: unde in Psalmo 8,6, dicitur de homine: minuisti eum
paulo minus ab angelis. Sed Deus plus dilexit hominem quam angelum: dicitur enim Heb. 2,16:
nusquam angelos apprehendit, sed semen Abrahae apprehendit. Ergo Deus non semper magis
diligit meliora. 
3. Praeterea, Petrus fuit melior Ioanne: quia plus Christum diligebat. Unde Dominus, sciens
hoc esse verum, interrogavit Petrum, dicens: Simon Ioannis, diligis me plus his? Sed tamen
Christus plus dilexit Ioannem quam Petrum: ut enim dicit Augustinus, super illud Io. 21, Simon
Ioannis diligis me?: 'Hoc ipso signo Ioannes a ceteris discipulis discernitur; non quod solum
eum, sed quod plus eum ceteris diligebat.' Non ergo semper magis diligit meliora. 
4. Praeterea, melior est innocens poenitente; cum poenitentia sit secunda tabula post
naufragium, ut dicit Hieronymus. Sed Deus plus diligit poenitentem quam innocentem, quia plus
de eo gaudet: dicitur enim Lc. 15,7: Dico vobis quod maius gaudium erit in caelo super uno
peccatore poenitentiam agente, quam super nonaginta novem iustis, qui non indigent poenitentia. 
Ergo Deus non semper magis diligit meliora. 
5. Praeterea, melior est iustus praescitus, quam peccator praedestinatus. Sed Deus plus diligit
peccatorem praedestinatum: quia vult ei maius bonum, scilicet vitam aeternam. Ergo Deus non
semper magis diligit meliora. 
Sed contra, unumquodque diligit sibi simile; ut patet per illud quod habetur Eccli. 13,19: omne
animal diligit sibi simile. Sed intantum aliquid est melius, inquantum est Deo similius. Ergo
meliora magis diliguntur a Deo. 
Respondeo dicendum quod necesse est dicere, secundum praedicta, quod Deus magis diligat
meliora. Dictum est enim quod Deum diligere magis aliquid, nihil aliud est quam ei maius
bonum velle: voluntas enim Dei est causa bonitatis in rebus. Et sic, ex hoc sunt aliqua meliora,
quod Deus eis maius bonum vult. Unde sequitur quod meliora plus amet. 
Ad primum ergo dicendum quod Deus Christum diligit, non solum plus quam totum humanum
genus, sed etiam magis quam totam universitatem creaturarum: quia scilicet ei maius bonum
voluit, quia dedit ei nomen, quod est super omne nomen, ut verus Deus esset. Nec eius
excellentiae deperiit ex hoc quod Deus dedit eum in mortem pro salute humani generis: quinimo
ex hoc factus est victor gloriosus; factus enim est principatus super humerum eius, ut dicitur
Isaiae 9,6. 
Ad secundum dicendum quod naturam humanam assumptam a Dei Verbo in Persona Christi,
secundum praedicta, Deus plus amat quam omnes angelos: et melior est, maxime ratione unionis. 
Sed loquendo de humana natura communiter, eam angelicae comparando, secundum ordinem ad
gratiam et gloriam, aequalitas invenitur; cum eadem sit mensura hominis, et angeli, ut dicitur
Apoc. 21,17, ita tamen quod quidam angeli quibusdam hominibus, et quidam homines quibusdam
angelis, quantum ad hoc, potiores inveniuntur. Sed quantum ad conditionem naturae, angelus est
melior homine. Nec ideo naturam humanam assumpsit Deus, quia hominem absolute plus
diligeret: sed quia plus indigebat. Sicut bonus paterfamilias aliquid pretiosius dat servo
aegrotanti, quod non dat filio sano. 
Ad tertium dicendum quod haec dubitatio de Petro et Ioanne multipliciter solvitur. Augustinus
namque refert hoc ad mysterium, dicens quod vita activa quae significatur per Petrum, plus
diligit Deum quam vita contemplativa, quae significatur per Ioannem: quia magis sentit
praesentis vitae angustias, et aestuantius ab eis liberari desiderat, et ad Deum ire. 
Contemplativam vero vitam Deus plus diligit: quia magis eam conservat: non enim finitur simul
cum vita corporis, sicut vita activa. Quidam vero dicunt quod Petrus plus dilexit Christum in
membris; et sic etiam a Christo plus fuit dilectus; unde ei ecclesiam commendavit. Ioannes vero
plus dilexit Christum in seipso; et sic etiam plus ab eo fuit dilectus; unde ei commendavit
Matrem. Alii vero dicunt quod incertum est quis horum plus Christum dilexerit amore
caritatis: et similiter quem Deus plus dilexerit in ordine ad maiorem gloriam vitae aeternae. 
Sed Petrus dicitur plus dilexisse, quantum ad quandam promptitudinem vel fervorem: Ioannes
vero plus dilectus, quantum ad quaedam familiaritatis indicia, quae Christus ei magis
demonstrabat, propter eius iuventutem et puritatem. Alii vero dicunt quod Christus plus dilexit
Petrum, quantum ad excellentius donum caritatis: Ioannem vero plus, quantum ad donum
intellectus. Unde simpliciter Petrus fuit melior, et magis dilectus: sed Ioannes secundum quid. 
Praesumptuosum tamen videtur hoc diiudicare: quia, ut dicitur Prov. 16,2, spirituum
ponderator est Domninus, et non alius. 
Ad quartum dicendum quod poenitentes et innocentes se habent sicut excedentia et excessa. Nam
sive sint innocentes, sive poenitentes, illi sunt meliores et magis dilecti, qui plus habent de
gratia. Ceteris tamen paribus, innocentia dignior est et magis dilecta. Dicitur tamen Deus plus
gaudere de poenitente quam de innocente, quia plerumque poenitentes cautiores, humiliores et
ferventiores resurgunt. Unde Gregorius dicit ibidem, quod dux in praelio eum militem plus
diligit, qui post fugam conversus, fortiter hostem premit, quam qui nunquam fugit, nec unquam
fortiter fecit. Vel, alia ratione, quia aequale donum gratiae plus est, comparatum poenitenti, qui
meruit poenam, quam innocenti, qui non meruit. Sicut centum marcae maius donum est, si
dentur pauperi, quam si dentur regi. 
Ad quintum dicendum quod, cum voluntas Dei sit causa bonitatis in rebus, secundum illud
tempus pensada est bonitas eius qui amatur a Deo, secundum quod dandum est ei ex bonitate
divina aliquod bonum. Secundum ergo illud tempus quo praedestinato peccatori dandum est ex
divina voluntate maius bonum, melior est; licet secundum aliquod aliud tempus, sit peior; quia
et secundum aliquod tempus, non est nec bonus neque malus.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page