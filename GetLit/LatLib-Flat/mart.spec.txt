Martial: Liber de Spectaculis
		 

		 
		 
	 
	
 

 M. VALERI MARTIALIS EPIGRAMMATON 
(LIBER DE SPECTACVLIS)
 

 

 
 I 
 
 
Barbara pyramidum sileat miracula Memphis, 
  Assyrius iactet nec Babylona labor; 
nec Triuiae templo molles laudentur Iones, 
  dissimulet Delon cornibus ara frequens 
aere nec uacuo pendentia Mausolea        5 
  laudibus inmodicis Cares in astra ferant. 
Omnis Caesareo cedit labor Amphitheatro, 
  unum pro cunctis fama loquetur opus.
 

 

 
 II 
 
 
Hic ubi sidereus propius uidet astra colossus 
  et crescunt media pegmata celsa uia, 
inuidiosa feri radiabant atria regis 
  unaque iam tota stabat in urbe domus; 
hic ubi conspicui uenerabilis Amphitheatri    5 
  erigitur moles, stagna Neronis erant; 
hic ubi miramur uelocia munera thermas, 
  abstulerat miseris tecta superbus ager; 
Claudia diffusas ubi porticus explicat umbras, 
 ultima pars aulae deficientis erat.    10 
Reddita Roma sibi est et sunt te preside, Caesar, 
  deliciae populi, quae fuerant domini.
 

 

 
 III 
 
 
Quae tam seposita est, quae gens tam barbara, Caesar, 
  ex qua spectator non sit in urbe tua? 
Venit ab Orpheo cultor Rhodopeius Haemo, 
  uenit et epolo Sarmata pastus equo, 
et qui prima bibit deprensi flumina Nili,    5 
  et quem supremae Tethyos unda ferit; 
festinauit Arabs, festinauere Sabaei, 
  et Cilices nimbis hic maduere suis. 
Crinibus in nodum tortis uenere Sygambri, 
  atque aliter tortis crinibus Aethiopes.    10 
Vox diuersa sonat populorum, tum tamen una est, 
  cum uerus patriae diceris esse pater.
 

 

 
 IV 
 
 
Turba grauis paci placidaeque inimica quieti, 
  quae semper miseras sollicitabat opes, 
traducta est +Getulis+ nec cepit harena nocentis: 
  et delator habet quod dabat exilium. 
Exulat Ausonia profugus delator ab urbe:    5 
  haec licet inpensis principis adnumeres.
 

 

 
 V 
 
 
Iunctam Pasiphaen Dictaeo credite tauro: 
  uidimus, accepit fabula prisca fidem. 
Nec se miretur, Caesar, longaeua uetustas: 
  quidquid fama canit, praestat harena tibi.
 

 

 
 VI 
 
 
Belliger inuictis quod Mars tibi seruit in armis, 
  non satis est, Caesar, seruit et ipsa Venus.
 

 

 
 VIb 
 
 
Prostratum uasta Nemees in ualle leonem 
  nobile et Herculeum fama canebat opus. 
Prisca fides taceat: nam post tua munera, Caesar, 
  hoc iam femineo Marte fatemur agi.
 

 

 
 VII 
 
 
Qualiter in Scythica religatus rupe Prometheus 
  adsiduam nimio pectore pauit auem, 
nuda Caledonia sic uiscera praebuit urso 
  non falsa pendens in cruce Laureolus. 
Viuebant laceri membris stillantibus artus    5 
  inque omni nusquam corpore corpus erat. 
Denique supplicium dignum tulit: ille parentis 
  uel domini iugulum foderat ense nocens, 
templa uel arcano demens spoliauerat auro, 
  subdiderat saeuas uel tibi, Roma, faces.    10 
Vicerat antiquae sceleratus crimina famae, 
  in quo, quae fuerat fabula, poena fuit.
 

 

 
 VIII 
 
 
Daedale, Lucano cum sic lacereris ab urso, 
  quam cuperes pinnas nunc habuisse tuas!
 

 

 
 IX 
 
 
Praestitit exhibitus tota tibi, Caesar, harena 
  quae non promisit proelia rhinoceros. 
O quam terribilis exarsit pronus in iras! 
  Quantus erat taurus, cui pila taurus erat!
 

 

 
 X 
 
 
Laeserat ingrato leo perfidus ore magistrum, 
  ausus tam notas contemerare manus, 
sed dignas tanto persoluit crimine poenas, 
  et qui non tulerat uerbera, tela tulit. 
Quos decet esse hominum tali sub principe mores,    5 
  qui iubet ingenium mitius esse feris!
 

 

 
 XI 
 
 
Praeceps sanguinea dum se rotat ursus harena, 
  inplicitam uisco perdidit ille fugam. 
Splendida iam tecto cessent uenabula ferro, 
  nec uolet excussa lancea torta manu; 
deprendat uacuo uenator in aere praedam,    5 
  si captare feras aucupis arte placet.
 

 

 
 XII 
 
 
Inter Caesareae discrimina saeua Dianae 
  fixisset grauidam cum leuis hasta suem, 
exiluit partus miserae de uulnere matris. 
  O Lucina ferox, hoc peperisse fuit? 
Pluribus illa mori uoluisset saucia telis,    5 
  omnibus ut natis triste pateret iter. 
Quis negat esse satum materno funere Bacchum? 
  sic genitum numen credite: nata fera est.
 

 

 
 XIII 
 
 
Icta graui telo confossaque uulnere mater 
  sus pariter uitam perdidit atque dedit. 
O quam certa fuit librato dextera ferro! 
  Hanc ego Lucinae credo fuisse manum. 
Experta est numen moriens utriusque Dianae,    5 
  quaque soluta parens quaque perempta fera est.
 

 

 
 XIV 
 
 
Sus fera iam grauior maturi pignori uentris 
  emisit fetum, uolnere facta parens; 
nec iacuit partus, sed matre cadente cucurrit. 
  O quantum est subitis casibus ingenium!
 

 

 
 XV 
 
 
Summa tuae, Meleagre, fuit quae gloria famae, 
  quantast Carpophori portio, fusus aper! 
Ille et praecipiti uenabula condidit urso, 
  primus in Arctoi qui fuit arce poli, 
strauit et ignota spectandum mole leonem,    5 
  herculeas potuit qui decuisse manus, 
et uolucrem longo porrexit uulnere pardum. 
  Praemia cum tandem ferret, adhuc poterat.
 

 

 
 XVI 
 
 
Raptus abit media quod ad aethera taurus harena, 
  non fuit hoc artis, sed pietatis opus.
 

 

 
 XVIb 
 
 
Vexerat Europen fraterna per aequora taurus: 
  at nunc Alciden taurus in astra tulit. 
Caesaris atque Iouis confer nunc, fama, iuuencos: 
  par onus ut tulerint, altius iste tulit.
 

 

 
 XVII 
 
 
Quod pius et supplex elephas te, Caesar, adorat 
  hic modo qui tauro tam metuendus erat, 
non facit hoc iussus, nulloque docente magistro, 
  crede mihi, nostrum sentit et ille deum.
 

 

 
 XVIII 
 
 
Lambere securi dextram consueta magistri 
  tigris, ab Hyrcano gloria rara iugo, 
saeua ferum rabido lacerauit dente leonem: 
  res noua, non ullis cognita temporibus. 
Ausa est tale nihil, siluis dum uixit in altis:    5 
  postquam inter nos est, plus feritatis habet.
 

 

 
 XIX 
 
 
Qui modo per totam flammis stimulatus harenam 
  sustulerat raptas taurus in astra pilas. 
Occubuit tandem cornuto adore petitus, 
  dum facilem tolli sic elephanta putat.
 

 

 
 XX 
 
 
Cum peteret pars haec Myrinum, pars illa Triumphum, 
  promisit pariter Caesar utraque manu. 
Non potuit melius litem finire iocosam. 
  O dulce inuicti principis ingenium!
 

 

 
 XXI 
 
 
Quidquid in Orpheo Rhodope spectasse theatro 
  dicitur, exhibuit, Caesar, harena tibi. 
Repserunt scopuli mirandaque silua cucurrit, 
  quale fuisse nemus creditur Hesperidum. 
Adfuit inmixtum pecori genus omne ferarum    5 
  et supra uatem multa pependit auis, 
ipse sed ingrato iacuit laceratus ab urso. 
  Haec tantum res est facta [ par' 'istorian ].
 

 

 
 XXIb 
 
 
Orphea quod subito tellus emisit hiatu 
  ursam elisuram, uenit ab Eurydice.
 

 

 
 XXII 
 
 
Sollicitant pauidi dum rhinocerota magistri 
  seque diu magnae colligit ira ferae, 
desperabantur promissi proelia Martis; 
  sed tandem rediit cognitus ante furor. 
Namque grauem cornu gemino sic extulit ursum,    5 
  iactat ut inpositas taurus in astra pilas:
 

 

 
 XXIII 
 
 
Norica tam certo uenabula dirigit ictu 
  fortis adhuc teneri dextera Carpophori. 
Ille tulit geminos facili ceruice iuuencos, 
  illi cessit atrox bubalus atque uison: 
    5 hunc leo cum fugeret, praeceps in tela cucurrit. 
  I nunc et lentas corripe, turba, moras!
 

 

 
 XXIV 
 
 
Si quis ades longis serus spectator ab oris, 
  cui lux prima sacri muneris ista fuit, 
ne te decipiat ratibus naualis Enyo 
  et par unda fretis, hic modo terra fuit. 
Non credis? specta, dum lassant aequora Martem:    5 
  parua mora est, dices 'Hic modo pontus erat.'
 

 

 
 XXV 
 
 
Quod nocturna tibi, Leandre, pepercerit unda 
  desine mirari: Caesaris unda fuit.
 

 

 
 XXVb 
 
 
Cum peteret dulces audax Leandros amores 
  et fessus tumidis iam premeretur aquis, 
sic miser instantes adfatus dicitur undas: 
  'Parcite dum propero, mergite cum redeo.'
 

 

 
 XXVI 
 
 
Lusit Nereidum docilis chorus aequore toto 
  et uario faciles ordine pinxit aquas. 
Fuscina dente minax recto fuit, ancora curuo: 
  credidimus remum credidimusque ratem, 
et gratum nautis sidus fulgere Laconum    5 
  lataque perspicuo uela tumere sinu. 
Quis tantas liquidis artes inuenit in undis? 
  aut docuit lusus hos Thetis aut didicit.
 

 

 
 XXVII 
 
 
Saecula Carpophorum, Caesar, si prisca tulissent, 
  non Porthaoniam barbara terra feram, 
non Marathon taurum, Nemee frondosa leonem, 
  Arcas Maenalium non timuisset aprum. 
Hoc armante manus hydrae mors una fuisset,    5 
  huic percussa foret tota Chimaera semel. 
Igniferos possit sine Colchide iungere tauros, 
  possit utramque feram uincere Pasiphaes. 
Si uetus aequorei reuocetur fabula monstri, 
  Hesionen soluet solus et Andromedan.    10 
Herculeae laudis numeretur gloria: plus est 
  bis denas pariter perdomuisse feras.
 

 

 
 XXVIII 
 
 
Augusti labor hic fuerat committere classes 
  et freta nauali sollicitare tuba. 
Caesaris haec nostri pars est quota? uidit in undis 
  et Thetis ignotas et Galatea feras; 
uidit in aequoreo feruentes puluere currus    5 
  et domini Triton isse putauit equos: 
dumque parat saeuis ratibus fera proelia Nereus, 
  horruit in liquidis ire pedestris aquis. 
Quidquid et in Circo spectatur et Amphitheatro, 
  id diues, Caesar, praestitit unda tibi.    10 
Fucinus et diri taceantur stagna Neronis: 
  hanc norint unam saecula naumachiam.
 

 

 
 XXIX 
 
 
Cum traheret Priscus, traheret certamina Verus, 
  esset et aequalis Mars utriusque diu, 
missio saepe uiris magno clamore petita est; 
  sed Caesar legi paruit ipse suae; - 
lex erat, ad digitum posita concurrere parma: -    5 
  quod licuit, lances donaque saepe dedit. 
Inuentus tamen est finis discriminis aequi: 
  pugnauere pares, subcubuere pares. 
Misit utrique rudes et palmas Caesar utrique: 
  hoc pretium uirtus ingeniosa tulit.    10 
Contigit hoc nullo nisi te sub principe, Caesar: 
  cum duo pugnarent, uictor uterque fuit.
 

 

 
 XXX 
 
 
Concita ueloces fugeret cum damma Molossos 
  et uaria lentas necteret arte moras, 
Caesaris ante pedes supplex similisque roganti 
  constitit, et praedam non tetigere canes. 
. . . . . . . . . . . . . . . . . . . . . . . . . . . . . . . . . . . . . . . . . . . .    5 
  haec intellecto principe dona tulit. 
Numen habet Caesar: sacra est haec, sacra potestas, 
  credite: mentiri non didicere ferae.
 

 

 
 XXXI 
 
 
Da ueniam subitis: non displicuisse meretur, 
  festinat, Caesar, qui placuisse tibi.
 

 

 
 XXXII 
 
 
Cedere maiori uirtutis fama secunda est. 
  Illa grauis palma est, quam minor hostis habet.
 

 

 
 XXXIII 
 
 
Flauia gens, quantum tibi tertius abstulit heres! 
  paene fuit tanti, non habuisse duos.
 
 
	 
		 Martial 
		 The Latin Library 
		 The Classics Page