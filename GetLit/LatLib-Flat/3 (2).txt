Juvenal III
		 

		 
		
		 
		
		 
		 
	 
	
 

 

 D. IVNI IVVENALIS SATVRA III 

 
Quamvis digressu veteris confusus amici 
laudo tamen, vacuis quod sedem figere Cumis 
destinet atque unum civem donare Sibyllae. 
ianua Baiarum est et gratum litus amoeni 
secessus. ego vel Prochytam praepono Suburae;     5 
nam quid tam miserum, tam solum vidimus, ut non 
deterius credas horrere incendia, lapsus 
tectorum adsiduos ac mille pericula saevae 
urbis et Augusto recitantes mense poetas? 
  Sed dum tota domus raeda componitur una,     10 
substitit ad veteres arcus madidamque Capenam. 
hic, ubi nocturnae Numa constituebat amicae 
(nunc sacri fontis nemus et delubra locantur 
Iudaeis, quorum cophinus fenumque supellex; 
omnis enim populo mercedem pendere iussa est     15 
arbor et eiectis mendicat silva Camenis), 
in vallem Egeriae descendimus et speluncas 
dissimiles veris. quanto praesentius esset 
numen aquis, viridi si margine cluderet undas 
herba nec ingenuum violarent marmora tofum.     20 
  Hic tunc Umbricius 'quando artibus' inquit 'honestis 
nullus in urbe locus, nulla emolumenta laborum, 
res hodie minor est here quam fuit atque eadem cras 
deteret exiguis aliquid, proponimus illuc 
ire, fatigatas ubi Daedalus exuit alas,     25 
dum nova canities, dum prima et recta senectus, 
dum superest Lachesi quod torqueat et pedibus me 
porto meis nullo dextram subeunte bacillo. 
cedamus patria. vivant Artorius istic 
et Catulus, maneant qui nigrum in candida vertunt,     30 
quis facile est aedem conducere, flumina, portus, 
siccandam eluviem, portandum ad busta cadaver, 
et praebere caput domina venale sub hasta. 
quondam hi cornicines et municipalis harenae 
perpetui comites notaeque per oppida buccae     35 
munera nunc edunt et, verso pollice vulgus 
cum iubet, occidunt populariter; inde reversi 
conducunt foricas, et cur non omnia? cum sint 
quales ex humili magna ad fastigia rerum 
extollit quotiens voluit Fortuna iocari.     40 
  Quid Romae faciam? mentiri nescio; librum, 
si malus est, nequeo laudare et poscere; motus 
astrorum ignoro; funus promittere patris 
nec volo nec possum; ranarum viscera numquam 
inspexi; ferre ad nuptam quae mittit adulter,     45 
quae mandat, norunt alii; me nemo ministro 
fur erit, atque ideo nulli comes exeo tamquam 
mancus et extinctae corpus non utile dextrae. 
quis nunc diligitur nisi conscius et cui fervens 
aestuat occultis animus semperque tacendis?     50 
nil tibi se debere putat, nil conferet umquam, 
participem qui te secreti fecit honesti. 
carus erit Verri qui Verrem tempore quo vult 
accusare potest. tanti tibi non sit opaci 
omnis harena Tagi quodque in mare volvitur aurum,     55 
ut somno careas ponendaque praemia sumas 
tristis et a magno semper timearis amico. 
  Quae nunc divitibus gens acceptissima nostris 
et quos praecipue fugiam, properabo fateri, 
nec pudor obstabit. non possum ferre, Quirites,     60 
Graecam urbem. quamvis quota portio faecis Achaei? 
iam pridem Syrus in Tiberim defluxit Orontes 
et linguam et mores et cum tibicine chordas 
obliquas nec non gentilia tympana secum 
vexit et ad circum iussas prostare puellas.     65 
ite, quibus grata est picta lupa barbara mitra. 
rusticus ille tuus sumit trechedipna, Quirine, 
et ceromatico fert niceteria collo. 
hic alta Sicyone, ast hic Amydone relicta, 
hic Andro, ille Samo, hic Trallibus aut Alabandis,     70 
Esquilias dictumque petunt a vimine collem, 
viscera magnarum domuum dominique futuri. 
ingenium velox, audacia perdita, sermo 
promptus et Isaeo torrentior: ede quid illum 
esse putes. quemvis hominem secum attulit ad nos:     75 
grammaticus, rhetor, geometres, pictor, aliptes, 
augur, schoenobates, medicus, magus, omnia novit 
Graeculus esuriens: in caelum iusseris ibit. 
in summa non Maurus erat neque Sarmata nec Thrax 
qui sumpsit pinnas, mediis sed natus Athenis.     80 
horum ego non fugiam conchylia? me prior ille 
signabit fultusque toro meliore recumbet, 
advectus Romam quo pruna et cottana vento? 
usque adeo nihil est quod nostra infantia caelum 
hausit Aventini baca nutrita Sabina?     85 
  Quid quod adulandi gens prudentissima laudat 
sermonem indocti, faciem deformis amici, 
et longum invalidi collum cervicibus aequat 
Herculis Antaeum procul a tellure tenentis, 
miratur vocem angustam, qua deterius nec     90 
ille sonat quo mordetur gallina marito? 
haec eadem licet et nobis laudare, sed illis 
creditur. an melior cum Thaida sustinet aut cum 
uxorem comoedus agit vel Dorida nullo 
cultam palliolo? mulier nempe ipsa videtur,     95 
non persona, loqui: vacua et plana omnia dicas 
infra ventriculum et tenui distantia rima. 
nec tamen Antiochus nec erit mirabilis illic 
aut Stratocles aut cum molli Demetrius Haemo: 
natio comoeda est. rides, maiore cachinno     100 
concutitur; flet, si lacrimas conspexit amici, 
nec dolet; igniculum brumae si tempore poscas, 
accipit endromidem; si dixeris "aestuo," sudat. 
non sumus ergo pares: melior, qui semper et omni 
nocte dieque potest aliena sumere vultum     105 
a facie, iactare manus laudare paratus, 
si bene ructavit, si rectum minxit amicus, 
si trulla inverso crepitum dedit aurea fundo. 
  Praeterea sanctum nihil +aut+ ab inguine tutum, 
non matrona laris, non filia virgo, nec ipse     110 
sponsus levis adhuc, non filius ante pudicus. 
horum si nihil est, aviam resupinat amici. 
[scire volunt secreta domus atque inde timeri.] 
et quoniam coepit Graecorum mentio, transi 
gymnasia atque audi facinus maioris abollae.     115 
Stoicus occidit Baream delator amicum 
discipulumque senex ripa nutritus in illa 
ad quam Gorgonei delapsa est pinna caballi. 
non est Romano cuiquam locus hic, ubi regnat 
Protogenes aliquis vel Diphilus aut Hermarchus,     120 
qui gentis vitio numquam partitur amicum, 
solus habet. nam cum facilem stillavit in aurem 
exiguum de naturae patriaeque veneno, 
limine summoveor, perierunt tempora longi 
servitii; nusquam minor est iactura clientis.     125 
  Quod porro officium, ne nobis blandiar, aut quod 
pauperis hic meritum, si curet nocte togatus 
currere, cum praetor lictorem inpellat et ire 
praecipitem iubeat dudum vigilantibus orbis, 
ne prior Albinam et Modiam collega salutet?     130 
divitis hic servo cludit latus ingenuorum 
filius; alter enim quantum in legione tribuni 
accipiunt donat Calvinae vel Catienae, 
ut semel aut iterum super illam palpitet; at tu, 
cum tibi vestiti facies scorti placet, haeres     135 
et dubitas alta Chionen deducere sella. 
da testem Romae tam sanctum quam fuit hospes 
numinis Idaei, procedat vel Numa vel qui 
servavit trepidam flagranti ex aede Minervam: 
protinus ad censum, de moribus ultima fiet     140 
quaestio. "quot pascit servos? quot possidet agri 
iugera? quam multa magnaque paropside cenat?" 
quantum quisque sua nummorum servat in arca, 
tantum habet et fidei. iures licet et Samothracum 
et nostrorum aras, contemnere fulmina pauper     145 
creditur atque deos dis ignoscentibus ipsis. 
  Quid quod materiam praebet causasque iocorum 
omnibus hic idem, si foeda et scissa lacerna, 
si toga sordidula est et rupta calceus alter 
pelle patet, vel si consuto volnere crassum     150 
atque recens linum ostendit non una cicatrix? 
nil habet infelix paupertas durius in se 
quam quod ridiculos homines facit. "exeat" inquit, 
"si pudor est, et de pulvino surgat equestri, 
cuius res legi non sufficit, et sedeant hic     155 
lenonum pueri quocumque ex fornice nati, 
hic plaudat nitidus praeconis filius inter 
pinnirapi cultos iuvenes iuvenesque lanistae." 
sic libitum vano, qui nos distinxit, Othoni. 
quis gener hic placuit censu minor atque puellae     160 
sarcinulis inpar? quis pauper scribitur heres? 
quando in consilio est aedilibus? agmine facto 
debuerant olim tenues migrasse Quirites. 
  Haut facile emergunt quorum virtutibus obstat 
res angusta domi, sed Romae durior illis     165 
conatus: magno hospitium miserabile, magno 
servorum ventres, et frugi cenula magno. 
fictilibus cenare pudet, quod turpe negabis 
translatus subito ad Marsos mensamque Sabellam 
contentusque illic Veneto duroque cucullo.     170 
  Pars magna Italiae est, si verum admittimus, in qua 
nemo togam sumit nisi mortuus. ipsa dierum 
festorum herboso colitur si quando theatro 
maiestas tandemque redit ad pulpita notum 
exodium, cum personae pallentis hiatum     175 
in gremio matris formidat rusticus infans, 
aequales habitus illic similesque videbis 
orchestram et populum; clari velamen honoris 
sufficiunt tunicae summis aedilibus albae. 
hic ultra vires habitus nitor, hic aliquid plus     180 
quam satis est interdum aliena sumitur arca. 
commune id vitium est: hic vivimus ambitiosa 
paupertate omnes. quid te moror? omnia Romae 
cum pretio. quid das, ut Cossum aliquando salutes, 
ut te respiciat clauso Veiento labello?     185 
ille metit barbam, crinem hic deponit amati; 
plena domus libis venalibus: accipe et istud 
fermentum tibi habe. praestare tributa clientes 
cogimur et cultis augere peculia servis. 
  Quis timet aut timuit gelida Praeneste ruinam     190 
aut positis nemorosa inter iuga Volsiniis aut 
simplicibus Gabiis aut proni Tiburis arce? 
nos urbem colimus tenui tibicine fultam 
magna parte sui; nam sic labentibus obstat 
vilicus et, veteris rimae cum texit hiatum,     195 
securos pendente iubet dormire ruina. 
vivendum est illic, ubi nulla incendia, nulli 
nocte metus. iam poscit aquam, iam frivola transfert 
Ucalegon, tabulata tibi iam tertia fumant: 
tu nescis; nam si gradibus trepidatur ab imis,     200 
ultimus ardebit quem tegula sola tuetur 
a pluvia, molles ubi reddunt ova columbae. 
lectus erat Cordo Procula minor, urceoli sex 
ornamentum abaci, nec non et parvulus infra 
cantharus et recubans sub eodem marmore Chiron,     205 
iamque vetus Graecos servabat cista libellos 
et divina opici rodebant carmina mures. 
nil habuit Cordus, quis enim negat? et tamen illud 
perdidit infelix totum nihil. ultimus autem 
aerumnae cumulus, quod nudum et frusta rogantem     210 
nemo cibo, nemo hospitio tectoque iuvabit. 
  Si magna Asturici cecidit domus, horrida mater, 
pullati proceres, differt vadimonia praetor. 
tum gemimus casus urbis, tunc odimus ignem. 
ardet adhuc, et iam accurrit qui marmora donet,     215 
conferat inpensas; hic nuda et candida signa, 
hic aliquid praeclarum Euphranoris et Polycliti, 
haec Asianorum vetera ornamenta deorum, 
hic libros dabit et forulos mediamque Minervam, 
hic modium argenti. meliora ac plura reponit     220 
Persicus orborum lautissimus et merito iam 
suspectus tamquam ipse suas incenderit aedes. 
  Si potes avelli circensibus, optima Sorae 
aut Fabrateriae domus aut Frusinone paratur 
quanti nunc tenebras unum conducis in annum.     225 
hortulus hic puteusque brevis nec reste movendus 
in tenuis plantas facili diffunditur haustu. 
vive bidentis amans et culti vilicus horti 
unde epulum possis centum dare Pythagoreis. 
est aliquid, quocumque loco, quocumque recessu,     230 
unius sese dominum fecisse lacertae. 
  Plurimus hic aeger moritur vigilando (sed ipsum 
languorem peperit cibus inperfectus et haerens 
ardenti stomacho); nam quae meritoria somnum 
admittunt? magnis opibus dormitur in urbe.     235 
inde caput morbi. raedarum transitus arto 
vicorum in flexu et stantis convicia mandrae 
eripient somnum Druso vitulisque marinis. 
si vocat officium, turba cedente vehetur 
dives et ingenti curret super ora Liburna     240 
atque obiter leget aut scribet vel dormiet intus; 
namque facit somnum clausa lectica fenestra. 
ante tamen veniet: nobis properantibus obstat 
unda prior, magno populus premit agmine lumbos 
qui sequitur; ferit hic cubito, ferit assere duro     245 
alter, at hic tignum capiti incutit, ille metretam. 
pinguia crura luto, planta mox undique magna 
calcor, et in digito clavus mihi militis haeret. 
  Nonne vides quanto celebretur sportula fumo? 
centum convivae, sequitur sua quemque culina.     250 
Corbulo vix ferret tot vasa ingentia, tot res 
inpositas capiti, quas recto vertice portat 
servulus infelix et cursu ventilat ignem. 
scinduntur tunicae sartae modo, longa coruscat 
serraco veniente abies, atque altera pinum     255 
plaustra vehunt; nutant alte populoque minantur. 
nam si procubuit qui saxa Ligustica portat 
axis et eversum fudit super agmina montem, 
quid superest de corporibus? quis membra, quis ossa 
invenit? obtritum volgi perit omne cadaver     260 
more animae. domus interea secura patellas 
iam lavat et bucca foculum excitat et sonat unctis 
striglibus et pleno componit lintea guto. 
haec inter pueros varie properantur, at ille 
iam sedet in ripa taetrumque novicius horret     265 
porthmea nec sperat caenosi gurgitis alnum 
infelix nec habet quem porrigat ore trientem. 
  Respice nunc alia ac diversa pericula noctis: 
quod spatium tectis sublimibus unde cerebrum 
testa ferit, quotiens rimosa et curta fenestris     270 
vasa cadant, quanto percussum pondere signent 
et laedant silicem. possis ignavus haberi 
et subiti casus inprovidus, ad cenam si 
intestatus eas: adeo tot fata, quot illa 
nocte patent vigiles te praetereunte fenestrae.     275 
ergo optes votumque feras miserabile tecum, 
ut sint contentae patulas defundere pelves. 
  Ebrius ac petulans, qui nullum forte cecidit, 
dat poenas, noctem patitur lugentis amicum 
Pelidae, cubat in faciem, mox deinde supinus:     280 
[ergo non aliter poterit dormire; quibusdam] 
somnum rixa facit. sed quamvis inprobus annis 
atque mero fervens cavet hunc quem coccina laena 
vitari iubet et comitum longissimus ordo, 
multum praeterea flammarum et aenea lampas.     285 
me, quem luna solet deducere vel breve lumen 
candelae, cuius dispenso et tempero filum, 
contemnit. miserae cognosce prohoemia rixae, 
si rixa est, ubi tu pulsas, ego vapulo tantum. 
stat contra starique iubet. parere necesse est;     290 
nam quid agas, cum te furiosus cogat et idem 
fortior? "unde venis" exclamat, "cuius aceto, 
cuius conche tumes? quis tecum sectile porrum 
sutor et elixi verecis labra comedit? 
nil mihi respondes? aut dic aut accipe calcem.     295 
ede ubi consistas: in qua te quaero proseucha?" 
dicere si temptes aliquid tacitusve recedas, 
tantumdem est: feriunt pariter, vadimonia deinde 
irati faciunt. libertas pauperis haec est: 
pulsatus rogat et pugnis concisus adorat     300 
ut liceat paucis cum dentibus inde reverti. 
  Nec tamen haec tantum metuas; nam qui spoliet te 
non derit clausis domibus postquam omnis ubique 
fixa catenatae siluit compago tabernae. 
interdum et ferro subitus grassator agit rem:     305 
armato quotiens tutae custode tenentur 
et Pomptina palus et Gallinaria pinus, 
sic inde huc omnes tamquam ad vivaria currunt. 
qua fornace graves, qua non incude catenae? 
maximus in vinclis ferri modus, ut timeas ne     310 
vomer deficiat, ne marra et sarcula desint. 
felices proavorum atavos, felicia dicas 
saecula quae quondam sub regibus atque tribunis 
viderunt uno contentam carcere Romam. 
  His alias poteram et pluris subnectere causas,     315 
sed iumenta vocant et sol inclinat. eundum est; 
nam mihi commota iamdudum mulio virga 
adnuit. ergo vale nostri memor, et quotiens te 
Roma tuo refici properantem reddet Aquino, 
me quoque ad Helvinam Cererem vestramque Dianam     320 
converte a Cumis. saturarum ego, ni pudet illas, 
auditor gelidos veniam caligatus in agros.'
 
 
	 
		 Juvenal 
		 The Latin Library 
		 The Classics Page