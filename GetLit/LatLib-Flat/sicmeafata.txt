Sic mea fata canendo solor 
 
 
 
 Incerti Auctoris 
Sic mea fata canendo solor 
 
 
 
 
 
 
Sic mea fata canendo solor, 
ut nece proxima facit olor. 
roseus effugit ore color, 
blandus inest meo cordi dolor. 
   cura crescente, 
   labore vigente, 
   vigore labente, 
   miser morior, 
hei morior, hei morior, hei morior! 
dum quod amem cogor, sed non amor. 
 
Si me dignetur quam desidero, 
felicitate Jovem supero. 
nocte cum illa si dormiero 
si sua labra semel suxero, 
   mortem subire, 
   placenter obire, 
   vitamque finire 
   libens potero, 
hei potero, hei potero, hei potero. 
tanta si gaudia recepero. 
 
Ubera cum animadverterem 
optavi manus, ut involverem, 
simplicibus mammis ut alluderem 
sic cogitando sensi Venerem, 
   sedit in ore 
   rosa cum pudore, 
   pulsatus amore 
   quod os lamberem, 
hei lamberem, hei lamberem, hei lamberem, 
luxuriando per characterem.
 
 
 
 
 
	 Medieval Latin 
	 The Latin Library 
	 The Classics Homepage