Sedulius: Carmen Paschale IV
		 

		 
		 
	 
	
 

 SEDULIUS CARMEN PASCHALE LIBER QUARTUS
 

 


 
Iam placidas Iordanis item transgressus harenas, 
Iudaeae sectatus iter: sine nomine mixtum 
Vulgus, et innumeras relevans a clade catervas 
Suscipit infirmos et dat discedere sanos. 
Nil igitur summo de se sperantibus umquam      5 
Difficile est conferre Deo, cui prona facultas 
Ardua planare et curva in directa referre; 
Et quidquid natura negat se iudice praestat. 
Namque foramen acus sicut penetrare camelus 
Membrorum pro mole nequit, sic dives opima      10 
Fertilitate tumens tenuem non posset adire 
Caelestis regni ducentem ad limina callem, 
Ni genitor rerum, qui mundum lege cohercet 
Et nulla sub lege manet, cui condere velle est 
Quem frons nulla videt, sed totum conspicit ipse      15 
'Hoc inpossibile est homini' dixisset, 'at alto 
Possibile est ius omne Deo', multisque molestum 
Divitibus tandem faceret mitescere censum. 
Nam proprias bene tractas opes caeloque recondi 
Thensauros vult ille suos, ubi quidquid habetur      20 
Non mordax aerugo vorat, non tinea sulcat, 
Nec male defossum famulatur furibus aurum, 
Ieiunis qui ferre cibum, sitientibus haustum, 
Hospitibus tectum, nudis largitur amictum, 
Solatur nexos in carcere, per fovet aegros,      25 
Atque aliis largus, sibi tantum constat egenus. 
Nec dubie in caelum substantia pervenit illa, 
Quae Christo conlata datur sub paupere forma, 
Quae damnis augmenta capit, quae spargitur ut sit, 
Quae perit ut maneat, quae vitam mortua praestat.      30 
  Praeterea geminos Dominus considere caecos 
Dum quoddam transiret iter comitante caterva 
Conspicit, extinctae poscentes munera formae 
Flebilibusque vagas implentes vocibus auras. 
Nec cunctata solens pietas inferre salutem,      35 
Quae sentit flagrare fidem, mox lumina tangens 
Evigilare iubet, quae somnus presserat ingens, 
Atque diu clausas reserans sub fronte fenestras 
Ingrediente die fecit discedere noctem. 
  Hinc repetita sacri gradiens per moenia templi      40 
Lumina caecatis dedit et vestigia claudis. 
  Talia Daviticam post facta reliquerat urbem 
Bethaniae vicina petens, eademque reversus 
Clarescente die properabat visere tecta. 
Ecce autem mediis adstans sublimis in arvis      45 
Frondea ficus erat, cuius in robore nullum 
Repperit esuriens lustrato stipite pomum; 
Arboreisque comis 'iam nunc ex germine vestro 
Nullus', ait, 'fructus reliquum generetur in aevum'. 
Confestim viduata suis ficulnea sucis      50 
Aruit et siccis permansit mortua ramis 
Omnis enim quicumque Deo nil fertile nutrit, 
Ceu sterilis truncus lignis aequabitur ustis, 
At iustus palmae similis florebit amoenae, 
Semper habens frondes et tamquam Libana cedrus      55 
Multiplicandus adest et vertice sidera tanget. 
  Post oblatus ei virtutem sensit erilem 
Insanus sermone carens, quem faucibus artis 
Angebat vis clausa mali, vitiumque tacendo 
Prodiderat, sed cuncta solens infirma levare      60 
Conditor obsessa pepulit de fauce latronem 
Et voci patefecit iter nexuque soluto 
Muta diu tacitas effudit lingua loquellas. 
  Post Dominus Pharisaea petens convivia cenae 
Orantis dapibus sese inpertivit amici.      65 
Tunc mulier, quam fama nocens et plurima vitae 
Mordebant delicta suae, clementia supplex 
Conruit amplectens vestigia, quaeque profusis 
Inrigat incumbens lacrimis, et crine soluto 
Nec tergere sacras nec cessat lambere plantas      70 
Unguento flagrante fovens, sententia donec 
Lata Dei, quem ferre manum non paenitet umquam, 
Si nos paeniteat veterem quaesisse ruinam, 
'Vade, fides, mulier, tua te salvavit ab omni' 
Dixisset', quodcumque mali gessisse videris:      75 
Utere pace mea'. magna est medicina fateri 
Quod nocet abscondi, quoniam sua vulnera nutrit 
Qui tegit et plagam trepidat nudare medenti. 
En polluta diu, modicum purgata recessit 
Per gemitum propriique lavans in gurgite fletus,      80 
Munda suis lacrimis redit et detersa capillis. 
  Iamque Capharneae synagogam intraverat urbis 
Rite docens populos. quem cum vidisset iniquus 
Humano sub corde latens, clamore protervo 
Spiritus infremuit 'quid nobis et tibi?' dicens,      85 
'Perdere nos heu Christe, venis? scio denique qui sis, 
Et sanctum cognosco Dei' nec plura locutus 
Imperio terrente tacet hominemque reliquit 
Pulsus et in vacuas fugiens evanuit auras. 
  Sic etiam variis finem languoribus esse      90 
Fecit et exclusos semper reticere coegit 
Daemonas ac talem prohibet se pandere testem. 
Olim quippe ferox et nigrae mortis amator 
Ille nocens anguis, deiectus culmine caeli 
Cum pompis sociisque suis omnique nefandae      95 
Agmine militiae, Christum, quem noverat illic, 
Conspicit in terris, velamine carnis opertum, 
Et gemit esse homini Dominum virtutis amicum. 
  Dumque Tyri transgressus iter, Sidonia rursus 
Arva legens, placidas Dominus calcaret harenas,      100 
Curavit gemino miserum spiramine clausum, 
Qui vocem non ore dabat, non aure trahebat, 
Sidereaeque manus ruptis penetralibus omnes 
Adtactu patuere fores, laetusque repente 
Audirique loquens meruitque audire loquentes.      105 
  Tu quoque virtutis sensisti munus erilis 
Procumbens oculis, cuius in lumine Christus 
Expuit et speciem simulatae mortis ademit. 
  Hinc maiora docens populos caelestia verum 
Se reserat sermone Deum turbasque frequentes,      110 
Quae nimis inruerant, cupiens vitare parumper 
Stagna petit parvaque sedens in Simonis alno, 
Litore sistentem firmabat ab aequore plebem. 
Et dictis iam finis erat; tunc altius actam 
In pelagus iubet ire ratem vastoque profundo      115 
Retia dimitti piscantia, quae nihil omnem 
Claudere per noctem vacuo potuere labore. 
Simon paret ovans et aquosis gentibus instans 
Linea claustra iacit tantumque inmanis apertos 
Implevit captura sinus, ut praeda redundans      120 
Turbaret geminas cumulato pisce carinas: 
Nam socia stic puppis erat: sic maxima saepe 
Gaudia non ferimus propensaque vota timemus; 
Quodque Deo facile est homines optare nec audent. 
  Talibus insignis virtutibus ibat in urbem,      125 
Quae sit dicta Naim, populo vallatus ipimo 
Et grege discipulum, miserum cum comminus ecce 
Conspicit ecferri iuvenem gelidumque cadaver, 
Pluribus exsequiis et inani funere passum 
Triste ministerium, cuius sors invida matrem      130 
Iamdudum viduam gemina viduaverat urna. 
Nec remorata diu pietas, inimica doloris, 
Auxilium vitale tulit tactoque feretro 
'Surge' ait 'o iuvenis'; parensque in tempore dicto 
Mortuus adsurgit, residensque loquensque revixit      135 
Atque comes genetricis abit: nam funere torpens 
Et licet amissae passus discrimina vitae, 
Non poterat famulus Domino clamante tacere 
Nec vita praesente mori. mox agmine verso 
Deponens trepidum recidivo tramite luctum,      140 
Candida felicem revocavit pompa parentem. 
  Nec tibi parva salus Domino medicante, Maria, 
Multiplici laesum curavit vulnere sensum, 
Quam fera septenis rabies invaserat armis, 
Daemonico cuneata globo; sed squameus anguis      145 
Imperiosa sacri fugiens miracula verbi 
Corde tuo depulsus abit volucresque per auras 
In chaos infernae lapsus penetrale gehennae 
Septem ingens gyros, septena volumina traxit. 
  Neve redundantem cumulato germine messem      150 
Exiguis Dominus sineret languere colonis, 
Discipulosque alios, quorum mens conscia recti 
Puraque simplicitas numero meritoque refulgens 
Aurea libra fuit, velut agnos praecipit inter 
Sanguineos properare lupos 'adsumite' dicens      155 
'Iura potestatis, nullum metuatis ut hostem; 
Vipereasque minas et scorpion atque inimicae 
Omnia virtutis sensu calcate fideli: 
Nulla meis famulis feritas adversa nocebit. 
Nec tantum hoc gaudete, viri, quod spiritus ater      160 
Subiaceat vobis, quantum quod nomina vestra 
Scribat in aeterno caelestis littera libro'. 
Ius est quippe Dei vitam praeponere factis. 
Nam merito cessante bono miracula nil sunt, 
Quae faciunt plerumque mali, quibus arbiter orbis      165 
'Nescio vos' dicturus erit, 'discedite cuncti 
Artifices scelerum, rebus qui semper iniquis 
Divinum simulastis opus'. sic tempore Moysi 
Carminibus quidam vanae Memphitis in oris 
Signa dabant non sponte Dei, sed imagine falsa      170 
Visibus humanis magicas tribuere figuras. 
  Post Pharisaeorum cuiusdam principis intrat 
Clarificare domum, non escam sumere tantum, 
Ad quam tunc facili convenerat ille precatu. 
Hic homo perspicuo distentus ventre tumebat      175 
Plenus aquae gravidamque cutem suspenderat alvus, 
Inclusam paritura necem. Iam membra fluebant 
Adcrescente sinu, miserosque infusa per artus 
Turgida perflatum macies tenuaverat aegrum 
Inque uteri spatium totus convenerat hydrops.      180 
Non tulit hanc speciem mundi Pater, et sua transit 
Sabbata non curans, hominem curare paratus 
Quem voluit magis esse suum: nam sabbata propter 
Condita sunt hominem, non est homo sabbata propter. 
Tunc pius umentem siccata corporis unda      185 
Iussit abire luem: fluvidus mox viscera morbus 
Deserit et vacuae resident in pectore fibrae 
Carnalemque lacum pestis lymphata reliquit. 
  Coeperat interea Dominus Galilaea per arva 
Transgrediens sancto quoddam pede tangere castrum.      190 
Hunc procul ut videre decem maculosa gerentes 
Leprosi portenta viri, quos corpore foedo 
Discolor obscenis turpabat poena figuris, 
'Praeceptor, miserere, potes namque omnia, Iesu', 
Clamantes dixere simul: tunc flexa potestas,      195 
Quae numquam pietate vacat, clementior infit: 
'Ite, sacerdotum conspectibus ora referte!' 
Cumque viam peterent, subito mundata vicissim 
Mirantur sua membra viri variumque tuentes 
Esse nihil sese pariter speculantur et omnes      200 
Explorant proprias alterno lumine formas. 
Ex quibus ut grates ageret pro munere tanto, 
Vix unus reduci conversus tramite planta 
Sternitur ad terram Dominum virtutis adorans 
Atque sacerdoti vero sua protulit ora.      205 
Denique pontificum princeps summusque sacerdos 
Quis, nisi Christus, adest? gemini libaminis auctor 
Ordine Melchisedech, cui dantur munera semper 
Quae sua sunt, fructus segitis et gaudia vitis. 
  Cum residens caecus Timei filius illud      210 
Propter iter, Dominum per quod cognoverat ire, 
Vociferans crebro lumen clamore petisset 
Nec populo prohibente tacens, accedere iussus 
Ad Dominum palpante manu, visumque recepit 
Et nullo ducente redit. quam fortiter instat      215 
Inportuna fides! Quidquid res dura negarit, 
Sola frequens votis oratio praestat honestis. 
Unanimum panem sic ille petebat amicum, 
Qui foribus clausis per opaca silentia noctis 
Obnixeque diu confidenterque neganti      220 
Vocibus adsiduis precibusque extorsit anhelis. 
  Praeteriensque viae Dominus loca Samaritanae 
Humanam flagrante sitim collegerat aestu, 
Fonsque perennis aquae, modicam desiderat undam, 
Ut biberet qua corpus erat. tunc accola gentis      225 
Stans mulier, parvum puteo quae traxerat haustum, 
Cum dare cunctatur periturae munera lymphae, 
Agnoscens propriam numeroso coniuge vitam, 
Orat inexhausti tribui sibi dona fluenti, 
Aeternam positura sitim, qua nemo carere      230 
Dignus erit, Domini nisi mersus gurgite Christi 
Percipiat placidas animae, non corporis undas. 
  Dumque sui media residens testudine templi 
Ore tonans patrio directi ad pervia callis 
Errantem populum monitis convertit amicis,      235 
Ecce trahebatur magna stipante caterva 
Turpis adulterii mulier lapidanda reatu, 
Quam Pharisaea manus placido sub iudice sistens 
Cum damnare parat, plus liberat; omnibus illis 
Nam simul e turbis proprie sine crimine nullus      240 
Accusator erat, saxum qui missile primus 
Sumeret obscenae feriens contagia moechae. 
Nec poterat quisquam fistucam vellere parvam 
Ex oculo alterius, proprio qui lumine grandem 
Sciret inesse trabem. profugus sic ille recessit      245 
Impetus et clemens donat sententia culpam, 
Iam non peccandi sub condicione solutam. 
Nam vomitum quicumque suum canis ore relambit, 
Nec veterem studet hic veniam nec habere futuram, 
Huius damna tenens, huius conpendia perdens.      250 
  Inde means genitum cernit considere caecum, 
Qui male praegnantis dilapsus ventre parentis 
In lucem sine luce ruit. tunc sanguinis ille 
Conditor humani mundique orientis origo, 
Inperfecta diu proprii non passus haberi      255 
Membra operis, natale lutum per claustra genarum 
Inliniens hominem veteri de semine supplet. 
Nec visum tamen ante capit, quam voce iubentis 
Accepta Domini Siloam venisset ad undam 
Et consanguinei tutus medicamine limi      260 
Pura oculos fovisset aqua. mox ergo gemellas 
Vultibus effulgent acies tandemque merentur 
Ignotum spectare diem. Cognoscite cuncti, 
Mystica quid doceant animos miracula nostros: 
Caeca sumus proles miserae de fetibus Evae,      265 
Portantes longo natas errore tenebras, 
Sed dignante Deo mortalem sumere formam 
Tegminis humani, facta est ex virgine nobis 
Terra salutaris, quae fontibus abluta sacris 
Clara renascentis reserat spiramina lucis.      270 
  Bethaniaeque solum repetens intrarat: ibique 
Lazarus occidua tumulatus sorte iacebat 
Iam quarto sine luce die claususque sepulchri 
Marmore corruptum tabo exalabat odorem. 
Flebant germanae, flebat populatio praesens,      275 
Flebat et Omnipotens, sed corpore, non deitate, 
Exanimosque artus illa pro parte dolebat, 
Qua moriturus erat; lacrimis implevit amicum, 
Maiestate Deum. quid credere, Martha, moraris? 
Quidve, Maria, gemis? Christum dubitatis, an unum      280 
Possit ab infernis hominem revocare cavernis, 
Qui dabit innumeras post funera surgere turbas? 
Ergo ubi clamantis Domini sonuit tuba dicens: 
'Lazare, perge foras!', magno concussa pavore 
Tartara dissiliunt, herebi patuere recessus,      285 
Et tremuit letale chaos, mortisque profundae 
Lex perit atque anima proprias repente medullas 
Cernitur ante oculos vivens adstare cadaver. 
Postque sepulchralem tamquam recreatus honorem 
Ipse sibi moriens et postumus extat et heres.      290 
  Utque caduca vagi contemnens culmina saecli 
Monstraret se rite Deum, non curribus altis, 
Qui pompae mortalis honor, rapidisque quadrigis 
Pulvereum sulcavit iter nec terga frementis 
Ardua pressit equi, faleris qui pictus et ostro      295 
Ora cruentatum mandentia concutit aurum, 
Sed lento potius gestamine vilis aselli 
Rectori suffecit honos, levis ungula cuius 
Ut tanto sessore decus mirabile portans 
Nobilior sub fasce foret, non illius inpar,      300 
Qui patulo Christum licet in praesepe iacentem 
Agnovit tamen esse Deum. plebs omnis adorans 
In solido molles subiecit tramite vestes. 
Dicite, gentiles populi, cui gloria regi 
Talis in orbe fuit? Cui palmis compta vel umquam      305 
Frondibus arboreis laudem caelestibus ymnis 
Obvia turba dedit? Domino nisi cum patre Christo, 
Qui regit aetherium princeps in principe regnum. 
<Cui Sanctus semper conregnat Spiritus aeque.>
 

 

 
 
 
	 Christian Latin 
	 The Latin Library 
	 The Classics Page