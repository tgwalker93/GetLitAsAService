Fragments of Ennius
		 

		 
		 
	 
	
 

 QVINTVS ENNIVS 
 (239 - 169 B.C.) 
 

 FRAGMENTA
 

 

 
 Annalium Liber I 
 

 
 Ilia Aoneae filia sororem adloquitur 
 

 
Excita cum tremulis anus attulit artubus lumen,    32 
Talia commemorat lacrimans, exterrita somno: 
'Eurudica prognata pater quam noster amavit, 
Vires vitaque corpus meum nunc deserit omne.    35 
Nam me visus homo pulcher per amoena salicta 
Et ripas raptare locosque novos: ita sola 
Postilla germana soror, errare videbar 
Tardaque vestigare et quaerere te, neque posse 
Corde capessere: semita nulla pedem stabilibat.    40 
Exin compellare pater me voce videtur 
His verbis: "o gnata, tibi sunt ante ferendae 
Aerumnae, post ex fluvio fortuna resistet." 
Haec ecfatus pater, germana, repente recessit 
Nec sese dedit in conspectum corde cupitus,    45 
Quamquam multa manus ad caeli caerula templa 
Tendebam lacrumans et blanda voce vocabam. 
Vix aegro cum corde meo me somnus reliquit.'
 

 
 Romulo auspicia data 
 

 
Curantes magna cum cura cumcupientes    80 
Regni dant operam simul auspicio augurioque.
 

 
 **********************************
 

 
[Hinc] Remus auspicio se devovet atque secundam 
Solus avem servat. at Romulus pulcher in alto 
Quaerit Aventino, servat genus altivolantum.     85 
Certabant urbem Romam Remoramne vocarent. 
Omnibus cura viris uter esset induperator. 
Expectant vel uti, consul cum mittere signum 
Volt, omnes avidi spectant ad carceris oras, 
Quam mox emittat pictis e faucibus currus:    90 
Sic expectabat populus atque ora tenebat 
Rebus, utri magni victoria sit data regni. 
Interea sol albus recessit in infera noctis. 
Exin candida se radiis dedit icta foras lux. 
Et simul ex alto longe pulcherruma praepes    95 
Laeva volavit avis: simul aureus exoritur sol. 
Cedunt de caelo ter quattor corpora sancta 
Avium, praepetibus sese pulchrisque locis dant. 
Conspicit inde sibi data Romulus esse priora, 
Auspicio regni stabilita scamna locumque.
 

 
 Romuli nenia 
 

 
Pectora diu tenet desiderium, simul inter    117 
Sese sic memorant, ' o Romule, Romule die, 
Qualem te patriae custodem di genuerunt! 
O pater o genitor o sanguen dis oriundum, 
Tu produxisti nos intra luminis oras. 
Romulus in caelo cum dis genitalibus aevum    116 
Degit.
 

 
 Liber VI (fragmenta quae exstant omnia) 
 

 
 Bellum cum Pyrrho Epiri rege 
 

 
Quis potis ingentis oras evolvere belli?    173 
Tum cum corde suo divum pater atque hominum rex
Effatur.
 

 
 Postumius apud Tarentinos 
 

 
Contra carinantes verba atque obscena profatus.
 

 
 Tarentini Pyrrhum arcessunt 
 

 
Navus repertus homo Graio patre Graius homo rex,    178 
Nomine Burrus uti memorant a stirpe supremo. 
Intus in occulto mussabant . . . . .     179 
 

 

 Oraculum Apollinis Pyrrho datum 

 

 

Aio te Aeacida Romanos vincere posse.    174 
 stolidum genus Aeacidarum 
 Bellipotentes sunt magis quam sapientipotentes.

 

 

 Proletarii armantur 

 

 

Proletarius publicitus scuteisque feroque 
Ornatur ferro, muros urbemque forumque 
Excubiis curant. 
Balantum pecudes quatit: omnes arma requirunt.    180 

 

 

 Arbores ad rogos faciendos caeduntur 

 

 

Incedunt arbusta per alta, securibus caedunt,    181 
Percellunt magnas quercus, exciditur ilex, 
Fraxinus frangitur atque abies consternitur alta. 
Pinus proceras pervortunt: omne sonabat 
Arbustum fremitu silvai frondosai.

 

 

 Epigramma Pyrrhi in templo Tarentini Iovis 

 

 

 Qui antehae invicti fuerunt, pater optime Olympi, 
 Hos et ego in pugna vici victusque sum ab isdem,

 

 

 Pyrrhi de captivis reddendis praeclara sententia 

 

 

Nec mi aurum posco nec mi pretium dederitis:    186 
Non cauponantes bellum sed belligerantes, 
Ferro non auro vitam cernamus utrique. 
Vosne velit an me regnare, era quidve ferat Fors 
Virtute experiamur. Et hoc simul accipe dictum: 
Quorum virtutei belli fortuna pepercit, 
Eorundem libertati me parcere certumust. 
Dono ducite, doque volentibus cum magnis Dis.

 

 

 Sententia ab Appio dicta 

 

 

Quo vobis mentes rectae quae stare solebant    194 
Antehac, dementes sese flexere viai? 
Sed quid ego hic animo lamentor? 

 

 

 Cineas redit re infecta 

 

 

Orator sine pace redit regique refert rem.

 

 

 Cineas rem Pyrrho refert 

 

 

 . . . ast animo superant atque aspera prima 
 Volnera belli despernunt. 
 decretum est fossari corpora telis. 
Dum quidem lmus homo Romanus toga superescit.

 

 

 Decius nepos apud Asculum se devovet 

 

 

 . . . . . . . . divi hoc audite parumper,    200 
Ut pro Romano populo prognariter armis 
Certando prudens animam de corpore mitto.

 

 

 De rebus ad Beneventum gestis 

 

 

Lumen . . . . . . . . . . . . . . . scitus agaso    203 
Vertitur interea caelum cum ingentibus signis.    205 
Ut primum tenebris abiectis indalbabat.

 

 

 Laus M'. Curii 

 

 

Quem nemo ferro potuit superare nec auro.    209 

 

 

 Liber VII 

 

 

 Ennii de Naevio sententia 

 

 

 scripsere alii rem    231 
Versibus quos olim Faunei vatesque canebant; 
Cum neque Musarum scopulos quisquam superarat 
Nec dicti studiosus erat, 
 ante hunc 
Nos ausi reserare . . . .

 

 

 Gemini Servilii amicus describitur 

 

 

Haece locutus vocat quocum bene saepe libenter    210 
Mensam sermonesque suos rerumque suarum 
Comiter impartit, magnam cum lassus diei 
Partem fuisset de summis rebus regundis 
Consilio iudu foro lato sanctoque senatu: 
Cui res audacter magnas parvasque iocumque    215 
Eloqueretur, et cuncta malaque et bona dictu 
Evomeret, si qui vellet, tutoque locaret. 
Quocum multa volup ac gaudia clamque palamque. 
Ingenium cui nulla malum sententia suadet 
Ut faceret facinus, levis, haut malus, doctus, fidelis,    220 
Suavis homo, facundus, suo contentus, beatus, 
Scitus, secunda loquens in tempore, commodus verbum 
Paucum, multa tenens antiqua sepulta, vestutas 
Quem facit et mores veteresque novosque tenentem, 
Multorum veterum leges divumque hominumque;    225 
Prudenter qui dicta loquive tacereve possit: 
Hunc inter pugnas compellat Servilius sic:
 

 

 Liber VIII 
 
 De bello Hannibalico 

 

 
 postquam Discordia taetra    258 
Belli ferratos postes portasque refregit. 
Pellitur e medio sapientia, vi geritur res,    263 
Spernitur orator bonus, horridus miles amatur. 
Haut doctis dictis certantes sed maledictis 
Miscent inter sese inimicitiam a~itantes. 
Non ex iure manu consertum sed magis ferro 
Rem repetunt, regnumque petunt, vadunt solida vi.
 

 

 Liber IX 

 

 
 De consulatu Cethegi et Tuditani 
 

 
Additur orator Cornelius saviloquenti    300 
Ore Cethegus Marcus Tuditano conlega 
Marci filius 
. . . is dictust ollis popularibus olim, 
Qui tum vivebant homines atque aevum agitabant, 
Flos delibatus populi suadaeque medulla.
 

 
 Fabiu Cunctatoris elogium 
 

 
Unus homo nobis cunctando restituit rem. 
Non enim rumores ponebat ante salutem. 
Ergo postque magisque viri nunc gloria claret.
 

 
 De Hannibale 
 

 
. . . . mortalem summum fortuna repente    313 
Reddidit, e summo regno ut famul infimus esset.
 

 
 Liber X 
 

 
 Bellum Maoedonicum 
 

 
Insece Musa manu Romanorum induperator    322 
Quod quisque in bello gessit cum rege Philippo. 
Egregie cordatus homo catus Aelius Sextus.    326 
 

 
 Charopi Epirotae pastor T. Quinctium adloquitur 
 

 
Sollicitari te Tite sic noctesque diesque 
* * * * * * 
O Tite si quid ego adiuero curamve levasso,    327 
Quae nunc te coquit et versat in pectore fixa, 
Ecquid erit praemi ? 
* * * * * * 
Ille vir haud magna cum re, set plenus fidei.
 

 
 T. Quinctius ante pugnam ad Cynoscephalas 
 

 
Aspectabat virtutem legionis suai,    333 
Expectans si mussaret quae denique pausa 
Pugnandi fieret aut duri finis laboris.
 

 
 Liber XI 
 

 
Quae neque Dardaniis campis potuere perire,    349 
Nec cum capta capi, nec cum combusta cremari.
 

 
 Liber XVII 
 

 
 Res gestae A.V.C. 572, 573 
 

 
Concurrunt vel uti venti cum spiritus austri    430 
Imbricitor aquiloque suo cum flamine contra 
Indu mari magno fluctus extollere certant.
 

 
 Liber XVIII 
 

 
 Pugna C. Aelii tribuni 
 

 
Undique conveniunt vel ut imber tela tribuno:    409 
Configunt parmam, tinnit astilibus umbo 
Aerato sonitu galeae: sed nec pote quisquam 
Undique nitendo corpus discerpere ferro. 
Semper obundantes hastas frangitque quatitque: 
Totum sudor habet corpus multumque laborat, 
Nec respirandi fit copia: praepete ferro 
Histri tela manu iacientes sollicitabant.
 

 
 De se ipso 
 

 
Nos sumus Romani qui fuimus ante Rudini. 
Sicut fortis equus, spatio qui saepe supremo 
Vicit Olimpia, nunc senio confectus quiescit.
 

 
 Incertae Sedis Fragmenta 
 

 
Moribus antiquis res stat Romana virisque. 
Septingenti sunt paulo plus aut minus anni 
Augusto augurio postquam inclita condita Roma est. 
Et tum sic ut equus, qui de praesepibus fartus 
Vincla suis magnis animis abrupit, et inde 
Fert sese campi per caerula laetaque prata 
Celso pectore, saepe iubam quassat simul altam, 
Spiritus ex anima calida spumas agit albas. 
Perque fabam repunt et mollia crura reponunt. 
 

 

 
 	 The Latin Library 	 The Classics Page