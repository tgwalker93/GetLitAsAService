Dry Sticks Fagoted, 1858 
 
 
 
 LATINA QUAEDAM 

  POETAE LATINI POST OVIDIUM 
 
Post triste exilium Nasonis quaeque Camoena 
 Fugit ab Ausonia, nec redeunte pede. 
Audivere tubam civilia bella sonantem 
 Et siluere omnes et posuere lyras. 
Viderunt iuvenem Thebano sanguine foedum, 
 Et sine Medea vellus inane rapi. 
Saecula post terquina semel voluere reverti, 
 Monstrantes Veneto moenia rupta Remi. 
Nulla de hinc facies quam Gratia novit, imago 
 Nulla venustatis, nulla leporis erat. 
Cuncta vetusta situ steterunt cooperta recenti, 
 Obducta est scissae barbara palla togae; 
Mimi nil veriti verba invertÃªre Maronis, 
 Urbanae scabiem Tityrus unxit ovis: 
Circumstant miserae turpi pallore puellae; 
 Improba quadriviis Lesbia plorat anus. 
Delia quercetis abcedit moesta Pedanis, 
 Et vocat, heu frustra, Cynthia casta procum; 
Nec minus infelix est debiliore vocata 
 Nocte brevi novies laeta Corinna suo. 
Ereptam antiquis cursores lampada tradunt, 
 At quot humi lapsos increpat ultus Amor! 
Bembus, nec salibus nec amoribus aptus hiabat 
 Multa, sed abnuerat semisopita Venus. 
Tu cane natalem, nam nemo est aptior, urbem 
 Dixit; uti decuit paruit illi deae. 
Suave susurravit Rheno plaudente Secundus 
 Id desiderium flebile suavioli, 
Quo Charites omnes adsurrexere Venusque, 
 Et Verona suum credidit esse melos. 
Cami inter salices iuvenem invenere sedentem 
 Quae fugerant fontes et nemora Egeriae: 
Auribus applicuere labra; insonuere Lucreti 
 Forte quid; extemplo cessit avena tubae. 
Culmina turritae tremuere tonitrua Calpes, 
 Et data Neptuno fulmina sensit Atlas. 
Carmen tale olim, neque saepius, audiit Elis, 
 Sed lyra post illum nulla aliunde diem. 
Magno instans operi, nullisque prioribus impar, 
 Desertum coluit vir Latialis agrum: 
Vir Latialis erat; sed vernam horrebat agrestem, 
 Et squalorem et rus et tumida ora gelu. 
Interiit: Musas deducere conor easdem 
 Gressibus incertis vixque tenete manu. 

 DOLENDUS 
Dolendus ille qui dolenter dixerit 
Erat olim amicus, esse nunc indignus est. 

 AD IUVENTAM 
Revocare te, Iuventa, nequaquam licet, 
 At sponte cum Somno redis; 
Quotiesque virga leniter papaverem 
 Spirante sopito adstitit 
Adstas et ipsa: tum labella, olim meis 
 Aptata, rident cominus: 
Signum silenter interim Somnus dedit 
 Et avolant ambo simul. 

 AD SENECTAM 
Una, Senecta, viximus multos dies, 
 Una atque amice viximus: 
Quietiorem inveneris siquem locum, 
 Id dic in aure, tunc abi. 

 SORORE AMISSA 
Haud iterum tardos gressus ducente sorore 
 Antiquum ingredior, quum vocat hora, nemus. 
Sub sole omnis ibi tepet arbor rore maligno, 
 Omnis ibi cantat funebre carmen avis. 

 DOMINUS 
Placere, uti scis ipse, perduellibus 
 Curavimus semper parum, 
Sed expulisti siquid est periuriis 
 In orbe foedius tuis, 
Et illatrantes arce clausisti canes; 
 Quapropter ignosco tibi, 
Virtutibusque gentis unum Gallicae 
 Praeesse comprecor deos. 

 HESPERUS 
Egressi Latio non sine carmine, 
Quamvis illepido carmine agrestium, 
Spicas exiguo condimus horreo. 
Iam ducens tenebras advenit Hesperus, 
Illo despiciens lumine quo solet 
Tardos, difficiles inerepitans moras. 
 Accedas aliquid lenior, Hespere! 
Nec vocis fueris illius immemor 
Quam quondam audieris, cum dominam prece 
Vidi flexanimam sub radiis tuis. 

 QUID IN VITA 
Iucundum in vita nihil est nisi amare et amari. 

 MULIERUM INDOLES 
Non tantum sterile est virtutum, sed muliebre 
Pectus alit virus quum desinit esse fidele. 

 DEFUNCTUS LOQUITOR 
Nos ultra tumulum requiescimus inter amicos, 
 Cis fruere, O hospes, dum sinit hora, tuis. 

 CAPSULA EX MORO FABRICATA 
Olim infelices Babylonica flevit amores, 
 Nunc celebrat laetas morus amicitias, 
Inque silente sinu, quae fidit epistola, servat, 
 Et domina casta digna vivoque pio. 

 AMICA AMICO 
Da quod potes, quod non potes Morpheus dabit. 

 AD POETAS 
Flores Aoniis in vallibus attenuantur 
Luxurie mimia; ferro putentur acuto, 
Et veterem agnoscet cultorem vivida radix. 

 TURRES HEIDELBORGAE 
PULCHRE DEPICTAE 
Dona paras (ea dona mihi!) quae Rhenus eunti 
 Obtulit, haud alia sic referenda manu. 
Explicuit veteres arces turresque rubentes 
 Sole cadente tibi; sol tibi sistit iter. 
Sistit iter tibi sol; sistet fugitiva iuventus; 
 Credo equidem tecum cuncta manere velint. 
Quae quondam adspexi, optavique revisere nunquam, 
 Aspiciam his oculis, O Rosa, teque simul. 
Siquid erat vitae quod amem meminisse peractae, 
 Non sinis immemorem; non sinis esse senem. 

 BENEFACTA 
Ut cito sopitae menti benfacta recedunt! 
 Quid faceres? restat quid? Revocare novis. 

 QUO DORMITUM IRE 
Si vellent Superi me dormitum ire; iuvaret 
Qua crispis foliis incana susurrat oliva 
Miraturque supra veteres Florentia muros, 
Cyclopum manibus structos dominisque Pelasgis. 
Diis aliter visum: procul his solusque iacebo 
Qua sedi iuvenis non solus; ibique quiescam 
Inter eos flores quos dextera capsit Ianthes 
Sedulaque inseruit comptis utrinque capillis . . 
Heu! periere illi; periitque fidelis Ianthe! 

 VERSOS IMPETRATI IN PUELLAE OBITUM 
Abriperis fato quod nulla mereris acerbo, 
 Vix etiam matri quam mihi cura minor. 
Tu lenimen eras desertae sola senectae, 
 Pamphila! sed tantum quale decebat eras. 
Iam gravis est vita, et Mors aversata vocanti, 
 Quippe tuis lacrymis iam caritura fugit. 

 LIBER QUANDO 
Liber eris Homini Spes perfida dixit in aurem: 
De coelo auditur vox altera Desine falli: 
Praetereunda prius tibi sunt mortalia secla, 
Tunc sperare licet cum libertate quietem. 

 IN SCYTHAM SARMATARUM TYRANNUM 
Vivis adhuc, Scytha! vivis in hac tibi, perfide, vita 
 Est timor, est odium, quumque sit acta . . . Deus. 

 AD ROSAM DE NATALI 
In caput infantis vergebat Aquarius urnam, 
 Et violam cunis saeva negabat Hyems: 
Sed quo flore caret tua lustrans ora Iuventus? 
 Quo Venus ornatu? qua face mutus Amor? 

 DE PIO NONO 
Excipe fortem animum neque falli aut fallere pronum, 
 Excipe digna deo pectora, digna viro; 
Excipe iustitiaeque et libertatis amorem, 
 Promissamque fidem, caetera crede Pio. 

 AD NAPOLEONEM IMPERATOREM 
Nunquam sponte virum quassantem sceptra videbo; 
 Thura ferant alii, non ego thura feram; 
Sed foribus propero vivacem obducere laurum, 
 Verbaque (diis rata sint!) scribere pauca super. 
Tolle oculos, lege, Napoleo! confide fideli . . 
 Unicuique suum redde; suum patria est. 
Redde quod abstuleris; da fortibus esse beatis, 
 Nec fueris magno Napoleone minor. 
Deme sacerdotum dextris infame flagellum, 
 Decute anhelanti Norica fraena Pado; 
Haud detrita gemat raptoris curribus Enna, 
 Haud timeat domini verbera Parthenope. 
Dic, Trana maria, Europe! dic, Roma, resurge! 
 Romuleaeque domus Dacia vive memor. 

 AD POMERONEM 
Veni, atque laudes accipe, Pomero, 
Qulaes mereris; quotquot enim canes 
 Usquam fuerunt Transpadana 
 Aut alia regione creti, 

Primum obtinebis tu merito locum, 
Fortis, fidelis, respiciens herum 
 Solum, neque incertos amicos 
 Aut nimis immemores parentes. 

Ornare collum Iulia floribus 
Solebat, atqui non placuit iocus 
 Quandoque, redentique nodum 
 Praepropero pede vellicabas: 

Tunc obvenebant et pudor et metus 
Ne diceremus gratum ideo parum, 
 Sed palma permulcens utrosque 
 Solicito capite amovebat. 

 AD NORAM NAPIERAM NUPTAM 
Sis laeta natis, laeta nepotibus, 
O Nora! fractis filia voculis 
 Deos biennis comprecata 
 Te pietate pari osculetur! 

Futura sunt haec, nec simul omnia. 
Labuntur amnes sub placido Iove 
 Cursu quieto, pleniores 
 Floriferis nocuere pratis. 

Immitibus qua lassa caloribus 
Tellus fatiscit non venit Hesperus, 
 Sed rura pontumque infrementem 
 Nox operit subitis tenebris. 

Profusa nunquam, nunquam inhibens manum, 
Fortuna vobis munera conferat. 
 Rores minutatim cadentes 
 Laetificant sata, laedit imber. 

Nos vota ad aram qua steteras heri 
Velata virgo (sint rata!) vovimus, 
 Ut dextra quae te duxit illuc 
 Ne doleat digito annulari. 

Vir, quum senectus attenuet manum 
Tam mollicellam, vix gracilem putet, 
 Orique subridens venusto 
 Innocuis benedicat annis! 

 AD DOMINAM 
Sic memor absentis, caste dilecta puella! 
 Nec pigeat manes voce ciere meos. 
Si qua genas lacryma irroret, detergeat illam 
 Haud iterum fluentis flente premenda manus. 
Insolitum nulli est, doleat neque dicere, verbum; 
 Dixisti sero vespere saepe vale . 

 CANIS AMMISSUS 
Siquem sequntus sit canis Italus 
Cervice cuius stramineus color 
 Albescit infra, suavis hospes 
 Redde meum mihi Pomeronem . 

Furatus illum siquis, habes domi, 
Molli catena restituas hero, 
 Mercede pro pacto recepta, 
 Quam mereare, duum aureorum. 

 AD MELITTAM 
Abesse dicis te dolere plurimum: 
Abesse si dolet, Melitta, non abes; 
Una dolentes areta constringit fides. 

 SOMNIA ET INSOMNIA 
Vatum somnia sunt, et sunt insomnia vatum, 
 Ista mihi veniunt utraque parte tua. 

 SERTORUM VARIETAS 
Serta micant pueris Hyblaeo flore Cyprique, 
 Serta nigrante viris pendula felle tument. 

 FORTASSE 
Inter trecentos quos putaveris probos 
Tres selige, et fortasse non fallendus es. 

 VIRGO ROMANA QUOMODO TRACTATA 
Res haud nova est: nam more patrum carnifex 
 Vitiavit ante quam cecidit virginem. 

 GLORIAE CONTEMPTOR 
Qui gloriam se praedicat contemnere, 
Solusque truxque more rustici domo 
Suapte delitescit, ille fallitur: 
Sorex eadem glorietur gloria. 
Nomen futurum est unico magni viri 
Qui gloriam, sed nactus, aspernatus est. 

 EPITAPHUM PAULI QUI EXERCITATIONES SCRIPSIT ET UXOREM 
DUXIT 
Heic Paulus impiger senex, 
Amoris ictus spiculo, 
Cuntis quieturus vacat 
Exercitationibus. 

 INSULSUS 
Sunt qui carere non putant sale: id quidem 
Non diffitebor; purum enim atque candidum 
Lacrymis liquere sensimus: restat domi 
Quo defricandi sunt ii aemuli nigrum. 

 MORS INIQUA 
Pro meritis cuiusque ferocius invida Mors est; 
 Vita homini brevis est, vita cani brevior. 

 GALLIA VINCTA 
Suaves fraude nova, firmata fraude feroces, 
 Haud alios peperit Gallia vincta viros. 

 AD PHILIPPUM REGEM, DE NUPTIIS HISPAN: 
O Patre nequam gnate (siquis) nequior, 
Philippe, quorsum te petat sicarius? 
Probine sunt in Gallia sicarii 
Soli? aequitatis unici satellites? 
At casta certe contigit tibi soror, 
Gnataeque castae, nec caret coniux fide, 
Utcunque mater esset infami domo: 
Atqui neque illud pessimi scortum domus 
Neptem alligaret coniugi haudquaquam viro 
Adulteramque nuptiis compelleret 
Ut furtim Iberum clauderet septo pecus. 

 DE RUINIS LANTONIANIS PULCHRE DEPICTIS 
Labuntur anni: quicquid amavimus 
Labetur: agros et nemora, et domum 
 Vix inchoatam, cum ruinis 
 Restituit Rosa pervetustis. 

Referre tali non ego gratiam 
Spero; deorum est; unius est dei: 
 Accede, sis tandem benignus 
 Ingenio, et tua sit, Cupido! 

 BEATIOR 
Quanto omnibus mortalibus beatior 
 Tuam ille qui dextram tenet, 
Proiectus ante non recedentes pedes, 
 Cervicibus fultis genu! 
Quam dulce quod supervenit silentium! 
 Nos impari silebimus. 

 SPERANDA PAUCA 
Speranda pauca, multa perferenda sunt 
 Etiam beatioribus. 

 QUALIS VITA SIT BEATA 
Multos perdidimus, paucos retinemus amicos, 
 Iamque rogas quae sit vita beata? Brevis. 

 BRITANNIA 
Ubicunque pontus est ibi Britannia est. 

 AD LYCEN 
Liquit me iuvenis tibi 
Dilectus nimium, Lyce! 
Et tecum introiit casam! 
 Ecquando est rediturus? 

Clausae iam strepitum foris 
Rumoremque sedilium 
Stans extra procul audio 
 Attractaeque fenestrae. 

Et nunc forsitan osculis 
Heu! labro insatiabili 
Percurrit facilem genam! 
 Ecquando est rediturus? 

 VIRGINIS CAPILLI 
Promissae precibis toties, totiesque moratae, 
 Exuviae suaves virginei capitis! 
Venustis tandem; haud fugientes oscula, collo 
 Haeretis nullo tempore deciduae. 
Qui nostrum haud metuent olim violare sepulchrum 
 Cassa viri invenient ossa, caputque viri, 
Atque hos foemineos ubi colla fuere, capillos . . 
 His pascant oculos abstineantque manus. 

 AD HAEDUM 
Haede! si vetitus tibi 
Sylvis est aditus meis, 
Ne balatibus obstina 
 Aegris pulsa vocare 

Cognata agmina montibus, 
Inter quae tua forsitan 
Mater exulet, exulet 
 Et pater gravis aevo. 

Vatibus patula arborum 
Umbra gratior incubat; 
Sit capris statio altior, 
 Sit iugis in apricis. 

Do tibi instabulis locum 
In quo candidulum latus 
Est et proiicere et novum 
 Cornu poste polire. 

Splendidus prope rivulus 
Labitur . . Tremor artubus 
Cur obrepit? . . Ut inscius 
 Splendidum memoravi! 

Per me salvus es, haedule! 
Nulli Bandusiae cruor 
Manabit tuus; alteri 
 Cinctum flore dicabo: 

Illi nempe puellulae 
Cuius nomen amat nemus 
Audire, atque ideo silet 
 Concors ingredienti 

Ad sinum arctius attrahens 
Blanda, navibus humidis 
Si genam tepidam applicet 
 Disce morigerari. 

Haud unam auriculam vibra; 
Ambas strictius erige; 
Namque, dum docilis manet 
 Aetas, pauca monerem. 

Haede! sis aliquantulum 
Castas quando adoleveris! 
Ne genam inficiat rubor 
 Arcebo ipse capellas. 

Interim tenerae genu 
Noli laedere, namque crus 
Duriuscula si ferit 
 Laeserit, neque praesto 

Forsan obstiterit malo 
Ille saepe salutifer, 
Ille carminibus catus 
 Caeterisque mederi. 

 AD GRAIUM 
Pudice Grai! videris impudicior 
Scatere qui Nympham facis.* 

*doctus atque elegans poeta scripsit 
 Felix in imo qui scatentem 
 Pectore te, pia Nympha , sentit. 
 Etiam Lympha non absolutus est. 

  DIFFICILE OPES DISTRIBUERE 
Egenus haud sum; dives esse non velim, 
Difficile namque est ista partiri bona 
Quae non mihi sed alteri deus dedit 
Et ire tantum per meas iussit manus. 

 QUIS TURPIOR 
Rege Borussorum quis turpior? Ecce Borussos 
 Ipsos! perfidiam non renuÃªre pati. 
Vis alios digito monstrem tibi? Respice Gallos, 
 Omnia quos pariter, praeter honesta, iuvant. 
Ecce peregrino qui succubuere tyranno 
 Et vinxere sacrum deditione ducem, 
Quo nemo probior, quo nemo fortior, ergo 
 Dignus erat manicis, perfide Galle, tuis. 
Talia religio suadet Romana, catena 
 Thuribuli longa fasque nefasque ligat. 
Sed cultrum fugiamus; adest pius iste subulcus 
 Qui veterem putri glande replevit haram. 

 AD AMISSAM 
Inter coelicolas . . quare ploramus ademptam . . 
 Laetior esse potes, purior esse nequis. 
Respice amicitiam veterem, renovata sit opta, 
 Nec sine fida tibi corda dolere diu. 
Saepe meam dextram, neque erat reiecta, tetendi, 
 Ultro tu mihi dam sit mora nulla, tuam. 

 PAX LATRONIBUS A LATRONIBUS DATA 
AD DUDLEIUM STUARTUM 

Desiderandus perpetuo bonis, 
Cur urbem adisti verberibus nivis 
 Crebris gementem, amnesque canas 
 Et pelagus glacie subactum? 

Eheu! minores obstiterint domi 
Quocunque tendas: gemmea vincula 
 Ligant potentes, barbarusque 
 Obtinuit procerum favorem. 

Plorent crematas agricolae casas, 
Plorent inulti pectora fortium 
 Traiecta ferro; nonne pactum est 
 Ut quod habent habeant latrones? 

Inter loquaces curia seligit 
Loquaciorem; quid prohibitas valet? 
 Abite, vos rerum scientes! 
 Eiiciunt dominos ministri. 

 AMICUS MEUS, STRENUUS MILES, VULNERATUS 
Perfusa quanto sanguine Hyems tepet 
Britannico de fonte! Virilium 
 Semper fuisti victimarum 
 Prodiga, Taurica Chersonese! 

Quis vulneratum deferet auribus 
Nuper relictae celsum animi virum? 
 Pallebit ut coniux sub Haemo 
 Vipereo moritura morsu. 

Spes insusurret credula credulae 
Iam iam reversurum edomito Scytha, 
 Iam iamque sanandum; salutem 
 Contulerit popularis aura. 

Equus sed idem non revehet domum, 
Discerptus ille est sulphureo globo, 
 Restabat ante atque inter hostes 
 Solus eques, medius suorum. 

Plerosque mortis perpetuus sopor 
Pressit: quibisdem cara parentium, 
 Quibusdam et ipsis cariora, 
 Nomina contremuere labro. 

Sublimiore, O Anglia, anhelitu 
Nunquam attigisti culmina gloriae, 
 Nec fortiores militarunt 
 Sub ducibus magis imperitis. 

 DE RUFA IN NOVO-COMO 
Esuriens quondam puer usserat ora polenta, 
 Inque rotundo oculo salsa micabat aqua. 
Nequicquam indomitos expirat hiatque vapores, 
 Nequicquam haud uno volvitur esca loco: 
Rideri metuens Quoties meminisse parentis 
 Cogor, ait lacrymis lumina nostra madent. 
Sic Rufa horrifico quam siphilis ederat igne, 
 Cur moreris nobis, filia cara, procul! 
Filia! te duri non cessant flere Britanni, 
 Indignisque modis me pepulere foras! 
Flet vetula; et videas triginta flere ministros, 
 Estque, decens luctum, sordida cuique cutis. 
Quae venerem toties iecisse superbiit unam 
 Ut male damnosum iecerit illa canem! 
Ploratus causam nemo dubitavit candem 
 Omnibus esse domi; naribus ille dolet; 
Cruribus ille tumet mediis; hic fronte laborat, 
 Hic melius fixo vulnere cantor erit. 
Tot quis tamque acres luctum producere morbos 
 Crederet? at multo teste paratus adest. 
Cuinam adeo vehemens excanduit ira deorum 
 Ut tot mactatos iusserit esse sues? 
Cuius amant tanto placari numina lardo 
 Ut vix invenias rure vel urbe satis? 
At tacita observet veteres reverentia ritus, 
 Parcite, sitque piis haud ita pulla domus! 

 PAX HONESTA AUT NULLA 
Honore dignam qui patriam velit, 
Leges tueri iuraque gentium 
 Certet, tyrannorum omne foedus 
 Rumpat amicitiasque temnat. 

Germaniarum discite principes, 
Quanquam benigne accepimus hospitem, 
 Haud exteris nostri domandi 
 Sunt iuvenes: catuli ligentur 

Venaticorum qua sua pascua 
Percurrit Albis; quaerite ibi domum; 
 Hercynia expectat, luporum 
 Vestraque, mox repetenda, nutrix. 

Parum decori si redeant duces, 
At (clara quondam syrmate candido) 
 Pullata, deplorata, nunquam 
 Pax fragilem induerit coronam! 

 QUI NON INVENTUS 
Qui patriam sibi praetulerit, qui publica iura 
Regibus, inventus non est, sero inveniendus. 

 EUGENIA NAPOLEONIS 
Eugeniam semel adspexi, crystallina tecta 
 Subter, ubi Ars varias contulit orbis opes. 
Incessit pudibunda, silens; plebs ipsa silenti 
 Conticuit, steterat capta decore novo. 
Anne adeo felix solium partita manebit? 
 Semper erit felix, nam proba semper erit. 
Napoleo haud aliud pro fatis consulat astrum, 
 Haud alio Euxinas lumine lustret aquas. 
Pro populis circa plorantibus, exule multo, 
 Altus Iustitiae verba loquatur Amor! 
Materno hospitio nostri potiuntur amici 
 Et rure ante oculos quam venerentur habent; 
Interea mihi Musa venit, placidamque puellam 
 Ut fuit, utque aderit saepe videnda, refert. 

 AD COSSUTHUM ET BEMUM 
Gens clara ripas Danubii colit, 
Semper fidelis regibus, imperj 
 Haud semper aequi; nunc resurgit 
 Impatienter avita virtus. 

Quicunque laudes diceret omnium 
Quot extiterunt nobilioribus 
 Ibi triumphis, ante parcas 
 Praeferet Historiam Camaenas: 

Vix ipsa largis claudere paginis 
Sperabit omnes. Huniadem unicum 
 Inter trecentos Musa amanter 
 Ausoniae pavitans sequetur. 

At non minores iam video aggredi 
Regem insolentem; iam video supra 
 Victoriam cristas volare, 
 Sistere iam video, duorum. 

Cossuthe! primus iure locus tibi 
Haud imperito milite cernitur 
 Et cive, nec longe remotum 
 Adspiciunt equitare Bemum. 

Valete, fluctus clara nigros super, 
Fraterna belli sidera! gloriam 
 Qui contulerunt, dent utrique 
 Munera Dii meliora pacis! 

 IN IMAGINEM BATTHIANII 
Cossutho minor unico inter omnes 
Omni Istri regione, Batthiani! 
Vultus obtueor tuos dolenter. 
Sed qui sculptor imaginem excitavit? 
Idem qui Periclem Iovemque finxit, 
Et domus decus Atticae Minervam? 
Quali morte, vir inclyte, occidisti! 
Dedit carnifici nimis pudicum 
Falsi Caesaris impudica coniux. 

 CANIS URNA 
O urna! nunquam sis tuo eruta hortulo 
 Fidele quae pectus tenes, 
Nunquam excitandum blandientis vocibus 
 Aut flebili concors hero. 
Acuta lingua quum puella intrat forem 
 Silere non docebitur, 
Neque oricillam, duplici incurvus genu 
 Planoque acutam, subriges, 
Saliensve post sedile, et inde porrigens 
 Trans colla narem frigidam, 
Dabis oscula illa, nunc volenti, quae prius 
 Aliquantulum invito dabas. 
Duae sepulchrum populi canae tegunt 
 Simul susurrantes super; 
At, Pomero, harum lenia nulla murmura 
 Somnos uti prius iuvant: 
Id haud necesse est; altior somnus premit 
 Quem laetus ignorat dies; 
Nec mane nec meridie nec vesperi 
 Pellendus aut movendus est. 
Nil aura verna, nil vox una blandior, 
 Nil proficit carmen meum. 
Vale, hortule! aeternumque, Pomero, vale! 
 Sed, si datur, nostri memor! 

 DE TRIBUS PRAECIPUIS ORATIONIBUS 
Mercurius fuit usque suis malefidus alumnis; 
 Eloquium haud valuit cum probitate pari. 
Aurea fracta vides ferro Demosthenis arma; 
 Pro rostris Tulli lingua cruenta silet. 
Cossuthum patrio rex perfidus expulit Istro, 
 Angliaque ignavo suscipit hospitio. 
Lingua diserta suas poenas dedit, altaque virtus 
 Addidit. Et vetitum est, hic quoque, vera loqui? 

 CONSOLATIO 
Noli flere; resuscitare noli, 
Etsi iam licitum esset ingementi. 
Si quaeris, quid agat, quia absit, edam. 
Hunc adspexit Amor: tuo iacentem 
In sinu; aggrediens repente, prima 
Inter oscula Somnus occupavit. 
Deterget lacrymas Amor, sepulchro 
Per noctem gelido accubans, aitque 
Quanquam hic possidet, ipse non relinquam. 

 SATIS 
Id satis est, placuisse tibi, te semper amasse; 
 Si possim, haud alio nomine clarus ero. 

(There follows a selection of encomia written for Landor 
by his contemporaries) 

 Quam bene sermones scripsisti ab imagine dictos, 
 Vita in imaginibus sed patet usque tuis. 
  C. Dela Pryme 

Fortior est nemo quam tu, generose Savagi! 
 Nemo est Romano dignior ore loqui. 
Rugbaeos igitur celebraberis inter alumnos 
 Quot sacer Aonia proluit amnis aqua. 
  S. B. 

 AD ILLUSTRISSIMUM VIRUM SAVAGIUM LANDOR 

Qualis procellis trux hiemalibus 
Adauctus amnis transilit aggeres; 
 Prorumpit, in lucemque honestus 
 Grati animi rapiendus ardor. 

Nunc est canendum: sed potius tace; 
Vel vela saltem turgida contrahe; 
 Nec lentus argumenta ducas 
 Tanta modis tenuata parvis. 

O grande munus! iam videor mihi 
Flictus rotarum corripientium 
 Cursus, et hinnitus equorum, 
 Et cupida bibere aure plausus. 

Lyraeque vocem, quae trifidi iubar 
Extinguit ignis, quae Iovis alitem 
 Sopore declinare suadet 
 Lumina lucidiora sole. 

O grande munus! carmina Pindari 
Poeta donat par mihi Pindaro! 
 Pro! gaudia insperata pectus 
 Oestro agitant: veniam, ruenti. 

Audaciores in numeros, date! 
Satis superque est: pro! pudor! audeant 
 Garrire cornices, apertas 
 Rege avium quatiente pennas? 
  J. Pitman 

Urbes Sicanas ut lubenter viserim 
Amice Landor, et tecum et Theocrito, 
Theocritus nam solus aequis passibus 
Comes fuisset; mollibus facetiis, 
Captis, receptis, invicem fallens viam 
Per litus illud, illa aperta pascua, 
Et nemora, et alta rupium cacumina, 
Quae quondam amabat pervagari vesperi; 
Neque ipse Cymodameiam, ut unice tuam 
Aut ausus aut permissus esset insequi. 
  Francis Hare
 
 
 
 
	 Landor 
	 Neo-Latin 
	 The Latin Library 
	 The Classics Homepage