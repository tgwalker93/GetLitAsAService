Carmen de Martyrio Maccabaeorum
		 

		 
		 
	 
	
 

 INCERTI AUCTORIS DE RAMIS CADUNT FOLIA 
 (13th century) 
 

 

 
De ramis cadunt folia, nam viror totus periit, iam calor liquit omnia et abiit; nam signa coeli ultima sol petiit. Iam nocet frigus teneris, et avis bruma leditur, et philomena ceteris conqueritur, quod illis ignis etheris adimitur. Nec lympha caret alveus, nec prata virent herbida, sol nostra fugit aureus confinia; est inde dies niveus, nox frigida. Modo frigescit quidquid est, sed solus ego caleo; immo sic mihi cordi est quod ardeo; hic ignis tamen virgo est, qua langueo. Nutritur ignis osculo et leni tactu virginis; in suo lucet oculo lux luminis, nec est in toto seculo plus numinis. Ignis grecus extinguitur cum vino iam acerrimo; sed iste non extinguitur miserrimo: immo fomento alitur uberrimo.
 
 
 
 
 
	 Medieval Latin 
	 The Latin Library 
	 The Classics Page