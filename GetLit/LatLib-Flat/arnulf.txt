Arnulf of Lisieux: De Nativitate Domini
		 

		 
		 
	 
	
 

 ARNULF OF LISIEUX 
DE NATIVITATE DOMINI
 

 

 
Semper ab aeterno nascens ex tempore nasci 
  Sustinet humana conditione Deus: 
Virgineumque uterum virtus sacra patris obumbrat, 
  Qua verbum fieret conciliante caro. 
Conformi soboles patrem matremque figura 
  Exprimit, et speciem reddit utrique suam. 
Sic ejus species speciem est imita[ta] paternam, 
  Ut sit eo viso visus et ipse pater. 
Virgineoque sibi fabricans de corpore corpus 
  Humanam ex homine contrahit effigiem. 
Exhibet una duas species persona, Deusque 
  Factus homo proprium servat utrique genus: 
Servat enim propriam naturae simplicitatem 
  Hic in carne Deus, cum Deitate caro. 
Non commiscentur, nec enim confusa resolvit 
  Vel carnem Deitas, vel caro mi[x]ta Deum. 
Regnat in assumpta Deitatis gloria carne, 
  Nec majestatem carnea vela gravant. 
Virgineaque fide veterem purgante reatum 
  Numinis adventu est sanctificata caro. 
Credit et exhibuit mundam devotio matrem, 
  Magnificatque Deum, magnificata Deo. 
Virginis integritas salvo fecunda pudore 
  Concipit, atque virum parturit absque viro. 
Nec reserat partus signati claustra pudoris 
  Absque viro genitus, editus absque via. 
Ergo alterna novum foedus commercia miscent, 
  Et vetus in pacem vertitur ira novam. 
Humanis siquidem blando divina favore 
  Occurrunt stabili conciliata fide. 
Servus adoptatur, redit exsul, carcere clausus 
  Exit, et ejecto porta negata patet.
 
 
 
 
 
	 Christian Latin 
	 The Latin Library 
	 The Classics Page