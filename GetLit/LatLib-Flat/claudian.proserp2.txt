Claudian: De Raptu Proserpinae II 

		 
		 
	 
	
 

 CLAUDIUS CLAUDIANUS 
 DE RAPTU PROSERPINAE LIBER SECUNDUS
 

 

 
 PRAEFATIO 
 

 
Otia sopitis ageret cum cantibus Orpheus 
neglectumque diu deposuisset opus, 
lugebant erepta sibi solatia Nymphae, 
quaerebant dulces flumina maesta modos. 
Saeva feris natura redit metuensque leonem    5 
implorat citharae vacca tacentis opem. 
Illius et duri flevere silentia montes 
silvaque Bistoniam saepe secuta chelyn. 
Sed postquam Inachiis Alcides missus ab Argis 
Thracia pacifero contigit arva pede    10 
diraque sanguinei vertit praesepia regis 
et Diomedeos gramine pavit equos, 
tunc patriae festo laetatus tempore vates 
desuetae repetit fila canora lyrae 
et resides levi modulatus pectine nervos    15 
pollice festivo nobile duxit ebur. 
Vix auditus erat: venti frenantur et undae, 
pigrior astrictis torpuit Hebrus aquis, 
porrexit Rhodope sitientes carmina rupes, 
excussit gelidas pronior Ossa nives.    20 
Ardua nudato descendit populus Haemo 
et comitem quercum pinus amica trahit, 
Cirrhaeasque dei quamvis despexerit artes, 
Orpheis laurus vocibus acta venit. 
Securum blandi leporem fovere molossi    25 
vicinumque lupo praebuit agna latus. 
Concordes varia ludunt cum tigride dammae, 
Massylam cervi non timuere iubam. 
Ille novercales stimulos actusque canebat 
Herculis et forti monstra subacta manu,    30 
qui timidae matri pressos ostenderit angues 
intrepidusque fero riserit ore puer. 
"Te neque Dictaeas quatiens mugitibus urbes 
taurus nec Stygii terruit ira canis, 
non leo sidereos caeli rediturus ad axes,    35 
non Erymanthei gloria montis aper. 
Solvis Amazonios cinctus, Stymphalidas arcu 
appetis, occiduo ducis ab orbe greges 
tergeminique ducis numerosos deicis artus 
et totiens uno victor ab hoste redis.    40 
Non cadere Antaeo, non crescere profuit Hydrae, 
nec cervam volucres eripuere pedes. 
Caci flamma perit, rubuit Busiride Nilus, 
prostratis maduit nubigenis Pholoe. 
Te Libyci stupuere sinus, te maxima Tethys    45 
horruit, imposito cum premerere polo. 
Firmior Herculea mundus cervice pependit, 
lustrarunt umeros Phoebus et astra tuos." 
Thracius haec vates. Sed tu Tirynthius alter, 
Florentine, mihi, tu mea plectra moves    50 
antraque Musarum longo torpentia somno 
excutis et placidos ducis in orbe choros.
 

 
 LIBER SECUNDUS 
 

 
Impulit Ionios praemisso lumine fluctus 
nondum pura dies, tremulis vibratur in undis 
ardor et errantes ludunt per caerula flammae. 
Iamque audax animi fidaeque oblita parentis 
fraude Dionaea riguos Proserpina saltus    5 
(sic Parcae voluere) petit. Ter cardine verso 
praesagum cecinere fores, ter conscia fati 
flebile terrificis gemuit mugitibus Aetna. 
Nullis illa tamen monstris nulloque tenetur 
prodigio; comites gressum iunxere sorores.    10 
Prima dolo gaudens et tanti conscia voti 
it Venus et raptus metitur corde futuros, 
iam durum flexura Chaos, iam Dite subacto 
ingenti famulos Manes ductura triumpho. 
Illi multifidos crinis sinuatur in orbes    15 
Idalia divisus acu; sudata marito 
fibula purpureos gemma suspendit amictus. 
Candida Parrhasii post hanc regina Lycei 
et Pandionias quae cuspide protegit arces, 
utraque virgo, ruunt: haec tristibus aspera bellis,    20 
haec metuenda feris. Tritonia casside fulva 
caelatum Typhona gerit, qui summa peremptus 
ima parte viget moriens et parte superstes, 
hastaque terribili surgens per nubila ferro 
instar erat silvae; tantum stridentia colla    25 
Gorgonis obtentu pallae fulgentis inumbrat. 
At Triviae lenis species et multus in ore 
frater erat Phoebique genas et lumina Phoebi 
esse putes, solusque dabat discrimina sexus. 
Brachia nuda nitent, levibus proiecerat auris    30 
indociles errare comas arcuque remisso 
otia nervus agit; pendent post terga sagittae. 
Crispatur gemino vestis Gortynia cinctu 
poplite fusa tenus, motoque in stamine Delos 
errat et aurato trahitur circumflua ponto.    35 
Quas inter Cereris proles, nunc gloria matris, 
mox dolor, aequali tendit per gramina passu, 
nec membris nec honore minor, potuitque videri 
Pallas, si clipeum ferret, si spicula, Phoebe. 
Collectae tereti nodantur iaspide vestes.    40 
Pectinis ingenio numquam felicior artis 
contigit eventus, nulli sic consona telae 
fila nec in tantum veri duxere figuras. 
Hic Hyperionio Solem de semine nasci 
fecerat et pariter Lunam, sed dispare forma,    45 
aurorae noctisque duces. Cunabula Tethys 
praebet et infantes gremio solatur anhelos 
caeruleusque sinus roseis radiatur alumnis. 
Invalidum dextro portat Titana lacerto 
nondum luce gravem nec pubescentibus alte    50 
cristatum radiis. Primo clementior aevo 
fingitur et tenerum vagitu despuit ignem. 
Laeva parte soror vitrei libamina potat 
uberis et parvo signatur tempora cornu. 
Tali luxuriat cultu. Comitantur euntem    55 
Naides et socia stipant utrimque caterva, 
quae fontes, Crinise, tuos et saxa rotantem 
Pantagiam nomenque Gelam qui praebuit urbi, 
concelebrant, quas pigra vado Camerina palustri, 
quas Arethusaei latices, quas advena nutrit    60 
Alpheus; Cyane totum supereminet agmen. 
Qualis Amazonidum peltis exsultat ademptis 
pulchra cohors, quotiens Arcton populata virago 
Hippolyte niveas ducit post proelia turmas, 
seu flavos stravere Getas, seu forte rigentem    65 
Thermodontiaca Tanaim fregere securi: 
aut quales referunt Baccho sollemnia Nymphae 
Maeoniae, quas Hermus alit, ripasque paternas 
percurrunt auro madidae; laetatur in antro 
amnis et undantem declinat prodigus urnam.    70 
Viderat herboso sacrum de vertice vulgus 
Henna parens florum curvaque in valle sedentem 
compellat Zephyrum: Pater o gratissime veris, 
qui mea lascivo regnas per prata meatu 
semper et adsiduis inroras flatibus annum,    75 
respice Nympharum coetus et celsa Tonantis 
germina per nostros dignantia ludere campos. 
Nunc adsis faveasque, precor, nunc omnia fetu 
pubescant virgulta velis, ut fertilis Hybla 
invideat vincique suos non abnuat hortos.    80 
Quidquid turiferis spirat Panchaia silvis, 
quidquid odoratus longe blanditur Hydaspes, 
quidquid ab extremis ales longaevus harenis 
colligit optato repetens exordia saeclo, 
in venas disperge meas et flamine largo    85 
rura fove. Merear divino pollice carpi 
et nostris cupiant ornari numina sertis." 
Dixerat. Ille novo madidantes nectare pennas 
concutit et glebas fecundo rore maritat, 
quaque volat, vernus sequitur rubor. Omnis in herbas    90 
turget humus medioque patent convexa sereno; 
sanguineo splendore rosas, vaccinia nigro 
induit et dulci violas ferrugine pingit. 
Parthica quae tantis variantur cingula gemmis 
regales vinctura sinus? Quae vellera tantum    95 
ditibus Assyrii spumis fuscantur aeni? 
Non tales volucer pandit Iunonius alas, 
nec sic innumeros arcu mutante colores 
incipiens redimitur hiems, cum tramite flexo 
semita discretis interviret umida nimbis.    100 
Forma loci superat flores: curvata tumore 
parvo planities et mollibus edita clivis 
creverat in collem. Vivo de pumice fontes 
roscida mobilibus lambebant gramina rivis 
silvaque torrentes ramorum frigore soles    105 
temperat et medio brumam sibi vindicat aestu: 
apta fretis abies, bellis accommoda cornus, 
quercus amica Iovi, tumulos tectura cupressus, 
ilex plena favis, venturi nuntia laurus. 
Fluctuat hic denso crispata cacumine buxus,    110 
hic hederae serpunt, hic pampinus induit ulmos. 
Haud procul inde lacus (Pergum dixere Sicani) 
panditur et nemorum frondoso margine cinctus 
vicinis pallescit aquis; admittit in altum 
cernentes oculos et late pervius humor    115 
ducit inoffensos liquido sub flumine visus, 
imaque perspicui prodit secreta profundi. 
[Huc elapsa cohors gaudet per florida rura]. 
Hortatur Cytherea legant: "Nunc ite, sorores, 
dum matutinis praesudat solibus aer,    120 
dum meus humectat flaventes Lucifer agros, 
roranti praevectus equi." Sic fata doloris 
carpit signa sui. Varios tum cetera saltus 
invasere cohors. Credas examina fundi 
Hyblaeum raptura thymum, cum cerea reges    125 
castra movent fagique cava dimissus ab alvo 
mellifer electis exercitus obstrepit herbis. 
Pratorum spoliatur honos: haec lilia fuscis 
intexit violis, hanc mollis amaracus ornat, 
haec graditur stellata rosis, haec alba ligustris.    130 
Te quoque flebilibus maerens, Hyacinthe, figuris 
Narcissumque metunt, nunc inclita germina veris, 
praestantes olim pueros. Tu natus Amyclis, 
hunc Helicon genuit. Disci te perculit error, 
hunc fontis decepit amor. Te fronte recussa    135 
Delius, hunc fracta Cephisus harundine luget. 
Aestuat ante alias avido fervore legendi 
frugiferae spes una deae. Nunc vimine texto 
ridentes calathos spoliis agrestibus implet, 
nunc sociat flores seseque ignara coronat,    140 
augurium fatale tori. Quin ipsa tubarum 
armorumque potens dextram, qua fortia turbat 
agmina, qua stabiles portas et moenia vellit, 
iam levibus laxat studiis hastamque reponit 
insuetisque docet galeam mitescere sertis.    145 
Ferratus lascivit apex horrorque recessit 
Martius et cristae pacato fulgure vernant. 
Nec quae Parthenium canibus scrutatur odoris 
aspernata choros libertatemque comarum 
iniecta voluit tantum frenare corona.    150 
Talia virgineo passim dum more geruntur, 
ecce repens mugire fragor, confligere turres 
pronaque vibratis radicibus oppida verti. 
Causa latet. Dubios agnovit sola tumultus 
diva Paphi mixtoque metu perterrita gaudet.    155 
Iamque per anfractus animarum rector opacos 
sub terris quaerebat iter gravibusque gementem 
Enceladum calcabat equis. Immania findunt 
membra rotae pressaque Gigas cervice laborat 
Sicaniam cum Dite ferens temptatque moveri    160 
debilis et fessis serpentibus impedit axem: 
fumida sulphureo praelabitur orbita dorso. 
Ac velut occultus securum pergit in hostem 
miles et effossi subter fundamina campi 
transilit inclusos arcano limite muros,    165 
turbaque deceptas victrix erumpit in arces 
terrigenas imitata viros: sic tertius heres 
Saturni latebrosa vagis rimatur habenis 
devia fraternum cupiens exire sub orbem. 
Ianua nulla patet; prohibebant undique rupes    170 
oppositae duraque deum compage tenebant. 
Non tulit ille moras indignatusque trabali 
saxa ferit sceptro: Siculae sonuere cavernae, 
turbatur Lipare, stupuit fornace relicta 
Mulciber et trepidus deiecit fulmina Cyclops.    175 
Audiit et si quem glacies Alpina coercet, 
et qui te, Latiis nondum praecincte tropaeis 
Thybri, natat missamque Pado qui remigat alnum. 
Sic, cum Thessaliam scopulis inclusa teneret 
Peneo stagnante palus et mersa negaret    180 
arva coli, trifida Neptunus cuspide montes 
impulit adversos. Tunc forti saucius ictu 
dissiluit gelido vertex Ossaeus Olympo. 
Carceribus laxantur aquae factoque meatu 
redduntur fluviusque mari tellusque colonis.    185 
Postquam victa manu duros Trinacria nexus 
solvit, et immenso late discessit hiatu, 
apparet subitus caelo timor: astra viarum 
mutavere fidem, vetito se proluit Arctos 
aequore, praecipitat pigrum formido Booten,    190 
horruit Orion, audito palluit Atlas 
hinnitu, rutilos obscurat anhelitus axes 
discolor et longa solitos caligine pasci 
terruit orbis equos, pressis haesere lupatis 
attoniti meliore polo rursusque verendum    195 
in Chaos obliquo certant temone reverti. 
Mox ubi pulsato senserunt verbera tergo 
et solem didicere pati, torrentius amne 
hiberno tortaque ruunt pernicius hasta, 
quantum non iaculum Parthi, non impetus Austri,    200 
non leve sollicitae mentis discurrit acumen. 
Sanguine frena calent, corrumpit spiritus auras 
letifer, infectae spumis vitiantur harenae. 
Diffugiunt Nymphae, rapitur Proserpina curru 
imploratque Deas. Iam Gorgonis ora revelat    205 
Pallas et intento festinat Delia telo, 
nec patruo cedunt. Stimulat communis in arma 
virginitas crimenque feri raptoris acerbat. 
Ille velut stabuli decus armentique iuvencam 
cum leo possedit nudataque viscera fodit    210 
unguibus et rabiem totos exegit in armos, 
stat crassa turpis sanie nodosque iubarum 
excutit et viles pastorum despicit iras. 
"Ignavi domitor vulgi, deterrime fratrum", 
Pallas ait, "quae te stimulis facibusque profanis    215 
Eumenides movere? Tua cur sede relicta 
audes Tartareis caelum incestare quadrigis? 
Sunt tibi deformes Dirae, sunt altera Lethes 
numina, sunt tristes Furiae te coniuge dignae. 
Fratris linque domos, alienam desere sortem,    220 
nocte tua contentus abi. Quid viva sepultis 
admisces? Nostrum quid proteris advena mundum?" 
Talia vociferans avidos transire minaci 
cornipedes umbone ferit clipeique retardat 
obice Gorgoneisque premens assibilat hydris    225 
praetentaque operit crista. Libratur in ictum 
fraxinus et nigros illuminat obvia currus 
missaque paene foret, ni Iuppiter aethere summo 
pacificas rubri torsisset fulminis alas 
confessus socerum. Nimbis Hymenaeus hiulcis    230 
intonat, et testes firmant conubia flammae. 
Invitae cessere deae. Compescuit arcum 
cum gemitu talesque dedit Latonia voces: 
Sis memor o longumque vale: reverentia patris 
obstitit auxilio, nec nos defendere contra    235 
possumus; imperio vinci maiore fatemur. 
In te coniurat genitor populoque silenti 
traderis, heu! cupidas non aspectura sorores 
aequalemque chorum. Quae te fortuna supernis 
abstulit et tanto damnavit sidera luctu?    240 
Iam neque Partheniis innectere retia lustris 
nec pharetras gestare libet. Securus ubique 
spumet aper saevique fremant impune leones. 
Te iuga Taygeti, posito te Maenala flebunt 
venatu maestoque diu lugebere Cyntho,    245 
Delphica quin etiam fratris delubra tacebunt." 
Interea volucri fertur Proserpina curru 
caesariem diffusa Noto planctuque lacertos 
verberat et questus ad nubila tendit inanes: 
"Cur non torsisti manibus fabricata Cyclopum    250 
in nos tela, pater? Sic me crudelibus umbris 
tradere, sic toto placuit depellere mundo? 
Nullane te flectit pietas? Nihilumne paternae 
mentis inest? Tantas quo crimine movimus iras? 
Non ego, cum rapido saeviret Phlegra tumultu,    255 
signa Deis adversa tuli, nec robore nostro 
Ossa pruinosum vexit glacialis Olympum. 
Quod conata nefas aut cuius conscia culpae 
exsul ad immanes Erebi detrudor hiatus? 
O fortunatas, alii quascumque tulere    260 
raptores! Saltem communi sole fruuntur. 
Sed mihi virginitas pariter caelumque negatur; 
eripitur cum luce pudor terrisque relictis 
servitum Stygio ducor captiva tyranno. 
O male dilecti flores despectaque matris    265 
consilia! o Veneris deprensae serius artes! 
Mater, io! seu te Phrygiis in vallibus Idae 
Mygdonio buxus circumsonat horrida cantu, 
seu tu sanguineis ululantia Dindyma Gallis 
incolis et strictos Curetum respicis enses,    270 
exitio succurre meo, compesce furentem, 
comprime ferales torvi praedonis habenas." 
Talibus ille ferox dictis fletuque decoro 
vincitur et primi suspiria sensit amoris. 
Tunc ferrugineo lacrimas detergit amictu    275 
et placida maestum solatur voce dolorem: 
"Desine funestis animum, Proserpina, curis 
et vano vexare metu. Maiora dabuntur 
sceptra nec indigni taedas patiere mariti. 
Ille ego Saturni proles, cui machina rerum    280 
servit et immensum tendit per inane potestas. 
Amissum ne crede diem: sunt altera nobis 
sidera, sunt orbes alii, lumenque videbis 
purius Elysiumque magis mirabere solem 
cultoresque pios. Illic pretiosior aetas,    285 
aurea progenies, habitat semperque tenemus, 
quod superi meruere semel. Nec mollia desunt 
prata tibi. Zephyris illic melioribus halant 
perpetui flores, quos nec tua protulit Henna. 
Est etiam lucis arbor praedives opacis,    290 
fulgentes viridi ramos curvata metallo. 
Haec tibi sacra datur, fortunatumque tenebis 
autumnum et fulvis semper ditabere pomis. 
Parva loquor: quidquid liquidus complectitur aer, 
quidquid alit tellus, quidquid maris aequora verrunt,    295 
quod fluvii volvunt, quod nutrivere paludes, 
cuncta tuis pariter cedent animalia regnis, 
lunari subiecta globo, qui septimus auras 
ambit et aeternis mortalia separat astris. 
Sub tua purpurei venient vestigia reges    300 
deposito luxu turba cum paupere mixti 
(omnia mors aequat!); tu damnatura nocentes, 
tu requiem latura piis, te iudice sontes 
improba cogentur vitae commissa fateri. 
Accipe Lethaeo famulas cum gurgite Parcas;    305 
sit fatum quodcumque voles." Haec fatus ovantes 
exhortatur equos et Tartara mitior intrat. 
Conveniunt animae, quantas violentior Auster 
decutit arboribus frondes aut nubibus imbres 
colligit aut frangit fluctus aut torquet harenas.    310 
Cunctaque praecipiti stipantur saecula cursu 
insignem visura nurum. Mox ipse serenus 
ingreditur facili passus mollescere risu 
dissimilisque sui.Dominis intrantibus ingens 
assurgit Phlegethon; flagrantibus hispida rivis    315 
barba madet totoque fluunt incendia vultu. 
Occurrunt propere lecta de plebe ministri. 
Pars altos revocant currus frenisque solutis 
vertunt emeritos ad pascua nota iugales, 
pars aulaea tenent, alii praetexere ramis    320 
limina et in thalamum cultas extollere vestes. 
Reginam casto cinxerunt agmine matres 
Elysiae teneroque levant sermone timores 
et sparsos religant crines et vultibus addunt 
flammea sollicitum praevelatura pudorem.    325 
Pallida laetatur regio gentesque sepultae 
luxuriant epulisque vacant genialibus umbrae. 
Grata coronati peragunt convivia Manes. 
Rumpunt insoliti tenebrosa silentia cantus, 
sedantur gemitus. Erebi se sponte relaxat    330 
squalor et aeternam patitur rarescere noctem. 
Urna nec incertas versat Minoia sortes, 
verbera nulla sonant nulloque frementia luctu 
impia dilatis respirant Tartara poenis. 
Non rota suspensum praeceps Ixiona torquet,    335 
non aqua Tantaleis subducitur invida labris. 
[Solvitur Ixion et Tantalus invenit undas]. 
Et Tityus tandem spatiosos erigit artus 
squalentisque novem detexit iugera campi 
(tantus erat), laterisque piger sulcator opaci    340 
invitus trahitur lasso de pectore vultur 
abreptasque dolet iam non sibi crescere fibras. 
Oblitae scelerum formidatique furoris 
Eumenides cratera parant et vina feroci 
crine bibunt flexisque minis iam lene canentes    345 
extendunt socios ad pocula plena cerastas 
et festas alio succendunt lumine taedas. 
Tunc et pestiferi pacatum flumen Averni 
innocuae transistis aves flatumque repressit 
Amsanctus; fixo tacuit torrente vorago.    350 
Tunc Acheronteos mutato gurgite fontes 
lacte novo tumuisse ferunt hederisque virentem 
Cocyton dulci perhibent undasse Lyaeo. 
Stamina nec rumpit Lachesis, nec turbida sacris 
obstrepitant lamenta choris. Mors nulla vagatur    355 
in terris- nullumque rogum planxere parentes; 
navita non moritur fluctu, non cuspide miles. 
Oppida funerei pollent immunia leti. 
Impexamque senex velavit harundine frontem 
portitor et vacuos egit cum carmine remos.    360 
Iam suus inferno processerat Hesperus orbi, 
ducitur in thalamum virgo. Stat pronuba iuxta 
stellantes Nox picta sinus tangensque cubile 
omina perpetuo genitalia foedere sanxit. 
Exsultant cum voce pii Ditisque sub aula    365 
talia pervigili sumunt exordia plausu: 
"Nostra potens Iuno tuque o germane Tonantis 
et gener, unanimi consortia ducite somni 
mutuaque alternis innectite colla lacertis. 
Iam felix oritur proles, iam laeta futuros    370 
exspectat Natura deos. Nova numina rebus 
addite et optatos Cereri proferte nepotes."
 

 

 
 
 
	 Claudian 
	 The Latin Library 
	 The Classics Page