Statius: Thebaid IV
		 

		 
		 
	 
	
 

 PVBLIVS PAPINIVS STATIVS 
THEBAID IV
 

 

 
Tertius horrentem zephyris laxauerat annum 
Phoebus et angusto cogebat limite uernum 
longius ire diem, cum fracta impulsaque fatis 
consilia et tandem miseri data copia belli. 
prima manu rutilam de uertice Larisaeo     5 
ostendit Bellona facem dextraque trabalem 
hastam intorsit agens, liquido quae stridula caelo 
fugit et Aoniae celso stetit aggere Dirces. 
mox et castra subit ferroque auroque coruscis 
mixta uiris turmale fremit; dat euntibus enses,     10 
plaudit equos, uocat ad portas; hortamina fortes 
praeueniunt, timidisque etiam breuis addita uirtus. 
 dicta dies aderat. cadit ingens rite Tonanti 
Gradiuoque pecus, nullisque secundus in extis 
pallet et armatis simulat sperare sacerdos.     15 
iamque suos circum pueri nuptaeque patresque 
funduntur mixti summisque a postibus obstant. 
nec modus est lacrimis: rorant clipeique iubaeque 
triste salutantum, et cunctis dependet ab armis 
suspiranda domus; galeis iuuat oscula clausis     20 
inserere amplexuque truces deducere conos. 
illi, quis ferrum modo, quis mors ipsa placebat, 
dant gemitus fractaeque labant singultibus irae. 
sic ubi forte uiris longum super aequor ituris, 
cum iam ad uela noti et scisso redit ancora fundo,     25 
haeret amica manus: certant innectere collo 
bracchia, manantesque oculos hinc oscula turbant, 
hinc magni caligo maris, tandemque relicti 
stant in rupe tamen; fugientia carbasa uisu 
dulce sequi, patriosque dolent crebrescere uentos.     30 
[stant tamen et nota puppim de rupe salutant.] 
 nunc mihi, Fama prior mundique arcana Vetustas, 
cui meminisse ducum uitasque extendere curae, 
pande uiros, tuque, o nemoris regina sonori, 
Calliope, quas ille manus, quae mouerit arma     35 
Gradiuus, quantas populis solauerit urbes, 
sublata molire lyra: neque enim altior ulli 
mens hausto de fonte uenit. rex tristis et aeger 
pondere curarum propiorque abeuntibus annis 
inter adhortantes uix sponte incedit Adrastus,     40 
contentus ferro cingi latus; arma manipli 
pone ferunt, uolucres portis auriga sub ipsis 
comit equos, et iam inde iugo luctatur Arion. 
huic armat Larisa uiros, huic celsa Prosymna, 
aptior armentis Midea pecorosaque Phlius,     45 
quaeque pauet longa spumantem ualle Charadron 
Neris, et ingenti turritae mole Cleonae 
et Lacedaemonium Thyrea lectura cruorem. 
iunguntur memores transmissi ab origine regis, 
qui Drepani scopulos et oliuiferae Sicyonis     50 
culta serunt, quos pigra uado Langia tacenti 
lambit et anfractu riparum incuruus Elisson. 
saeuus honos fluuio: Stygias lustrare seueris 
Eumenidas perhibetur aquis; huc mergere suetae 
ora et anhelantes poto Phlegethonte cerastas,     55 
seu Thracum uertere domos, seu tecta Mycenes 
impia Cadmeumue larem; fugit ipse natantes 
amnis, et innumeris liuescunt stagna uenenis. 
it comes Inoas Ephyre solata querelas 
Cenchreaeque manus, uatum qua conscius amnis     60 
Gorgoneo percussus equo, quaque obiacet alto 
Isthmos et a terris maria inclinata repellit. 
haec manus Adrastum numero ter mille secuti 
exultant; pars gaesa manu, pars robora flammis 
indurata diu (non unus namque maniplis     65 
mos neque sanguis) habent, teretes pars uertere fundas 
adsueti uacuoque diem praecingere gyro. 
ipse annis sceptrisque subit uenerabilis aeque: 
ut possessa diu taurus meat arduus inter 
pascua iam laxa ceruice et inanibus armis,     70 
dux tamen: haud illum bello attemptare iuuencis 
sunt animi; nam trunca uident de uulnere multo 
cornua et ingentes plagarum in pectore nodos. 
 proxima longaeuo profert Dircaeus Adrasto 
signa gener, cui bella fauent, cui commodat iras     75 
cuncta cohors: huic et patria de sede uolentes 
aduenere uiri, seu quos mouet exul (et haesit 
tristibus aucta fides), seu quis mutare potentes 
praecipuum, multi, melior quos causa querenti 
conciliat; dederat nec non socer ipse regendas     80 
Aegion Arenenque, et quas Theseia Troezen 
addit opes, ne rara mouens inglorius iret 
agmina, neu raptos patriae sentiret honores. 
idem habitus, eadem arma uiro, quae debitus hospes 
hiberna sub nocte tulit: Teumesius implet     85 
terga leo et gemino lucent hastilia ferro, 
aspera uulnifico subter latus ense riget Sphinx. 
iam regnum matrisque sinus fidasque sorores 
spe uotisque tenet, tamen et de turre suprema 
attonitam totoque extantem corpore longe     90 
respicit Argian; haec mentem oculosque reducit 
coniugis et dulces auertit pectore Thebas. 
 ecce inter medios patriae ciet agmina gentis 
fulmineus Tydeus, iam laetus et integer artus, 
ut primae strepuere tubae: ceu lubricus alta     95 
anguis humo uerni blanda ad spiramina solis 
erigitur liber senio et squalentibus annis 
exutus laetisque minax interuiret herbis: 
a miser, agrestum si quis per gramina hianti 
obuius et primo fraudauerit ora ueneno.     100 
huic quoque praesentes Aetolis urbibus adfert 
belli fama uiros: sensit scopulosa Pylene 
fletaque cognatis auibus Meleagria Pleuron 
et praeceps Calydon et quae Ioue prouocat Iden 
Olenos Ioniis et fluctibus hospita portu     105 
Chalcis et Herculea turpatus gymnade uultus 
amnis; adhuc imis uix truncam attollere frontem 
ausus aquis glaucoque caput summersus in antro 
maeret, anhelantes aegrescunt puluere ripae. 
omnibus aeratae propugnant pectora crates,     110 
pilaque saeua manu; patrius stat casside Mauors. 
undique magnanimum pubes delecta coronant 
Oeniden, hilarem bello notisque decorum 
uulneribus; non ille minis Polynicis et ira 
inferior, dubiumque adeo cui bella gerantur.     115 
 maior at inde nouis it Doricus ordo sub armis, 
qui ripas, Lyrcee, tuas, tua litora multo 
uomere suspendunt, fluuiorum ductor Achiuum, 
Inache (Persea neque enim uiolentior exit 
amnis humo, cum Taurum aut Pliadas hausit aquosas     120 
spumeus et genero tumuit Ioue), quos celer ambit 
Asterion Dryopumque trahens Erasinus aristas, 
et qui rura domant Epidauria (dexter Iaccho 
collis at Hennaeae Cereri negat); auia Dyme 
mittit opem densasque Pylos Neleia turmas;     125 
nondum nota pylos iuuenisque aetate secunda 
Nestor, et ire tamen peritura in castra negauit. 
hos agitat pulchraeque docet uirtutis amorem 
arduus Hippomedon; capiti tremit aerea cassis 
ter niueum scandente iuba, latus omne sub armis     130 
ferrea suta terunt, umeros ac pectora late 
flammeus orbis habet, perfectaque uiuit in auro 
nox Danai: sontes Furiarum lampade nigra 
quinquaginta ardent thalami; pater ipse cruentis 
in foribus laudatque nefas atque inspicit enses.     135 
illum Palladia sonipes Nemeaeus ab arce 
deuehit arma pauens umbraque inmane uolanti 
implet agros longoque attollit puluere campum. 
non aliter siluas umeris et utroque refringens 
pectore montano duplex Hylaeus ab antro     140 
praecipitat: pauet Ossa uias, pecudesque feraeque 
procubuere metu; non ipsis fratribus horror 
afuit, ingenti donec Peneia saltu 
stagna subit magnumque obiectus detinet amnem. 
 quis numerum ferri gentesque et robora dictu     145 
aequarit mortale sonans? suus excit in arma 
antiquam Tiryntha deus; non fortibus illa 
infecunda uiris famaue inmanis alumni 
degenerat, sed lapsa situ fortuna, neque addunt 
robur opes; rarus uacuis habitator in aruis     150 
monstrat Cyclopum ductas sudoribus arces. 
dat tamen haec iuuenum tercentum pectora, uulgus 
innumerum bello, quibus haud ammenta nec enses 
triste micant: flauae capiti tergoque leonum 
exuuiae, gentilis honos; et pineus armat     155 
stipes, inexhaustis artantur tela pharetris. 
Herculeum paeana canunt uastataque monstris 
omnia; frondosa longum deus audit ab Oeta. 
dat Nemea comites, et quas in proelia uires 
sacra Cleonaei cogunt uineta Molorchi.     160 
gloria nota casae, foribus simulata salignis 
hospitis arma dei, paruoque ostenditur aruo, 
robur ubi et laxos qua reclinauerit arcus 
ilice, qua cubiti sedeant uestigia terra. 
 at pedes et toto despectans uertice bellum     165 
quattuor indomitis Capaneus erepta iuuencis 
terga superque rigens iniectu molis aenae 
uersat onus; squalet triplici ramosa corona 
Hydra recens obitu: pars anguibus aspera uiuis 
argento caelata micat, pars arte reperta     170 
conditur et fuluo moriens nigrescit in auro; 
circum amnis torpens et ferro caerula Lerna. 
at laterum tractus spatiosaque pectora seruat 
nexilis innumero Chalybum subtemine thorax, 
horrendum, non matris, opus; galeaeque corusca     175 
prominet arce Gigans; atque uni missilis illi 
cuspide praefixa stat frondibus orba cupressus. 
huic parere dati, quos fertilis Amphigenia 
planaque Messene montosaque nutrit Ithome, 
quos Thryon et summis ingestum montibus Aepy,     180 
quos Helos et Pteleon, Getico quos flebile uati 
Dorion; hic fretus doctas anteire canendo 
Aonidas mutos Thamyris damnatus in annos 
ore simul citharaque (quis obuia numina temnat?) 
conticuit praeceps, qui non certamina Phoebi     185 
nosset et inlustres Satyro pendente Celaenas. 
 iamque et fatidici mens expugnata fatiscit 
auguris; ille quidem casus et dira uidebat 
signa, sed ipsa manu cunctanti iniecerat arma 
Atropos obrueratque deum, nec coniugis absunt     190 
insidiae, uetitoque domus iam fulgurat auro. 
hoc aurum uati fata exitiale monebant 
Argolico; scit et ipsa (nefas!), sed perfida coniunx 
dona uiro mutare uelit, spoliisque potentis 
inminet Argiae raptoque excellere cultu.     195 
illa libens (nam regum animos et pondera belli 
hac nutare uidet, pariter si prouidus heros 
militet) ipsa sacros gremio Polynicis amati 
exuerat cultus haud maesta atque insuper addit: 
'non haec apta mihi nitidis ornatibus' inquit     200 
'tempora, nec miserae placeant insignia formae 
te sine: sat dubium coetu solante timorem 
fallere et incultos aris aduerrere crines. 
scilicet (infandum!), cum tu claudare minanti 
casside ferratusque sones, ego diuitis aurum     205 
Harmoniae dotale geram? dabit aptius isto 
fors decus, Argolicasque habitu praestabo maritas, 
cum regis coniunx, cum te mihi sospite templa 
uotiuis implenda choris; nunc induat illa 
quae petit et bellante potest gaudere marito.'     210 
sic Eriphylaeos aurum fatale penates 
inrupit scelerumque ingentia semina mouit, 
et graue Tisiphone risit gauisa futuris. 
 Taenariis hic celsus equis, quam dispare coetu 
Cyllarus ignaro generarat Castore prolem,     215 
quassat humum; uatem cultu Parnasia monstrant 
uellera: frondenti crinitur cassis oliua, 
albaque puniceas interplicat infula cristas. 
arma simul pressasque iugo moderatur habenas. 
hinc atque inde morae iaculis, et ferrea curru     220 
silua tremit; procul ipse graui metuendus in hasta 
eminet et clipeo uictum Pythona coruscat. 
huius Apollineae currum comitantur Amyclae, 
quos Pylos et dubiis Malea uitata carinis 
plaudentique habiles Caryae resonare Dianae,     225 
quos Pharis uolucrumque parens Cythereia Messe, 
Taygetique phalanx et oloriferi Eurotae 
dura manus. deus ipse uiros in puluere crudo 
Arcas alit nudaeque modos uirtutis et iras 
ingenerat; uigor inde animis et mortis honorae     230 
dulce sacrum. gaudent natorum fata parentes 
hortanturque mori, deflent iamque omnis ephebum 
turba, coronato contenta est funere mater. 
frena tenent duplexque inserto missile nodo, 
exerti ingentes umeros, chlamys horrida pendet,     235 
et cono Ledaeus apex. non hi tibi solum, 
Amphiarae, merent: auget resupina maniplos 
Elis, depressae populus subit incola Pisae, 
qui te, flaue, natant, terris Alphee Sicanis 
aduena tam longo non umquam infecte profundo.     240 
curribus innumeris late putria arua lacessunt 
et bellis armenta domant: ea gloria genti 
infando de more et fractis durat ab usque 
axibus Oenomai; strident spumantia morsu 
uincula, et effossas niueus rigat imber harenas.     245 
 tu quoque Parrhasias ignara matre cateruas 
(a rudis annorum, tantum noua gloria suadet!), 
Parthenopaee, rapis; saltus tunc forte remotos 
torua parens (neque enim haec iuueni foret ire potestas) 
pacabat cornu gelidique auersa Lycaei.     250 
pulchrior haud ulli triste ad discrimen ituro 
uultus et egregiae tanta indulgentia formae; 
nec desunt animi, ueniat modo fortior aetas. 
quas non ille duces nemorum fluuiisque dicata 
numina, quas magno non abstulit igne Napaeas?     255 
ipsam, Maenalia puerum cum uidit in umbra, 
Dianam, tenero signantem gramina passu, 
ignouisse ferunt comiti, Dictaeaque tela 
ipsam et Amyclaeas umeris aptasse pharetras. 
prosilit audaci Martis percussus amore,     260 
arma, tubas audire calens et puluere belli 
flauentem sordere comam captoque referri 
hostis equo: taedet nemorum, titulumque nocentem 
sanguinis humani pudor est nescire sagittas. 
igneus ante omnes auro micat, igneus ostro,     265 
undantemque sinum nodis inrugat Hiberis, 
imbelli parma pictus Calydonia matris 
proelia; trux laeua sonat arcus, et aspera plumis 
terga Cydonea gorytos harundine pulsat 
electro pallens et iaspide clarus Eoa.     270 
cornipedem trepidos suetum praeuertere ceruos, 
uelatum geminae deiectu lyncis et arma 
mirantem grauioris heri, sublimis agebat, 
dulce rubens uiridique genas spectabilis aeuo. 
Arcades huic ueteres astris lunaque priores     275 
agmina fida datis, nemorum quos stirpe rigenti 
fama satos, cum prima pedum uestigia tellus 
admirata tulit; nondum arua domusque nec urbes, 
conubiisue modus; quercus laurique ferebant 
cruda puerperia, ac populos umbrosa creauit     280 
fraxinus, et feta uiridis puer excidit orno. 
hi lucis stupuisse uices noctisque feruntur 
nubila et occiduum longe Titana secuti 
desperasse diem. rarescunt alta colonis 
Maenala, Parthenium fugitur nemus, agmina bello     285 
Rhipeque et Stratie uentosaque donat Enispe. 
non Tegea, non ipsa deo uacat alite felix 
Cyllene templumque Aleae nemorale Mineruae 
et rapidus Clitor et qui tibi, Pythie, Ladon 
paene socer candensque iugis Lampia niuosis     290 
et Pheneos nigro Styga mittere credita Diti. 
uenit et Idaeis ululatibus aemulus Azan 
Parrhasiique duces, et quae risistis, Amores, 
grata pharetrato Nonacria rura Tonanti, 
diues et Orchomenos pecorum et Cynosura ferarum     295 
Aepytios idem ardor agros Psophidaque celsam 
uastat et Herculeo uulgatos robore montes, 
monstriferumque Erymanthon et aerisonum Stymphalon. 
Arcades hi, gens una uiris, sed dissona cultu 
scinditur: hi Paphias myrtos a stirpe recuruant     300 
et pastorali meditantur proelia trunco, 
his arcus, his tela sudes, his cassida crines 
integit, Arcadii morem tenet ille galeri, 
ille Lycaoniae rictu caput asperat ursae. 
hos belli coetus iurataque pectora Marti     305 
milite uicinae nullo iuuere Mycenae; 
funereae tunc namque dapes mediique recursus 
solis, et hic alii miscebant proelia fratres. 
 iamque Atalantaeas implerat nuntius aures 
ire ducem bello totamque impellere natum     310 
Arcadiam: tremuere gradus, elapsaque iuxta 
tela; fugit siluas pernicior alite uento 
saxa per et plenis obstantia flumina ripis, 
qualis erat, correpta sinus et uertice flauum 
crinem sparsa Noto; raptis uelut aspera natis     315 
praedatoris equi sequitur uestigia tigris. 
ut stetit aduersisque impegit pectora frenis 
(ille ad humum pallens): 'unde haec furibunda cupido, 
nate, tibi? teneroque unde improba pectore uirtus? 
tu bellis aptare uiros, tu pondera ferre     320 
Martis et ensiferas inter potes ire cateruas? 
quamquam utinam quires! nuper te pallida uidi, 
dum premis obnixo uenabula comminus apro, 
poplite succiduo resupinum ac paene ruentem; 
et ni curuato torsissem spicula cornu,     325 
nunc ubi bella tibi? nil te mea tela iuuabunt 
nec teretes arcus maculis nec discolor atris 
hic, cui fidis, equus; magnis conatibus instas, 
uix Dryadum thalamis Erymanthiadumque furori 
Nympharum mature puer. sunt omina uera:     330 
mirabar cur templa mihi tremuisse Dianae 
nuper et inferior uultu dea uisa, sacrisque 
exuuiae cecidere tholis; hoc segnior arcus 
difficilesque manus et nullo in uulnere certae. 
expecta dum maior honos, dum firmius aeuum,     335 
dum roseis uenit umbra genis uultusque recedunt 
ore mei; tunc bella tibi ferrumque, quod ardes, 
ipsa dabo et nullo matris reuocabere fletu. 
nunc refer arma domum! uos autem hunc ire sinetis, 
Arcades, o saxis nimirum et robore nati?'     340 
plura cupit; fusi circum natusque ducesque 
solantur minuuntque metus, et iam horrida clangunt 
signa tubae. nequit illa pio dimittere natum 
complexu multumque duci commendat Adrasto. 
 at parte ex alia Cadmi Mauortia plebes,     345 
maesta ducis furiis nec molli territa fama, 
quando his uulgatum descendere uiribus Argos, 
tardius illa quidem regis causaeque pudore, 
uerum bella mouet. nulli destringere ferrum 
impetus aut umeros clipeo clausisse paterno     350 
dulce nec alipedum iuga comere, qualia belli 
gaudia; deiecti trepidas sine mente, sine ira 
promisere manus; hic aegra in sorte parentem 
unanimum, hic dulces primaeuae coniugis annos 
ingemit et gremio miseros adcrescere natos.     355 
bellator nulli caluit deus; ipsa uetusto 
moenia lapsa situ magnaeque Amphionis arces 
iam fessum senio nudant latus, et fide sacra 
aequatos caelo surdum atque ignobile muros 
firmat opus. tamen et Boeotis urbibus ultrix     360 
adspirat ferri rabies, nec regis iniqui 
subsidio quantum socia pro gente mouentur. 
ille uelut pecoris lupus expugnator opimi, 
pectora tabenti sanie grauis hirtaque saetis 
ora cruentata deformis hiantia lana,     365 
decedit stabulis huc illuc turbida uersans 
lumina, si duri comperta clade sequantur 
pastores, magnique fugit non inscius ausi. 
 accumulat crebros turbatrix Fama pauores: 
hic iam dispersos errare Asopide ripa     370 
Lernaeos equites, hic te, bacchate Cithaeron, 
ille rapi Teumeson ait noctisque per umbras 
nuntiat excubiis uigiles arsisse Plataeas. 
nam Tyrios sudare lares et sanguine Dircen 
inriguam fetusque nouos iterumque locutam     375 
Sphinga petris, cui non et scire licentia passim 
et uidisse fuit? nouus his super anxia turbat 
corda metus: sparsis subito correpta canistris 
siluestris regina chori decurrit in aequum 
uertice ab Ogygio trifidamque huc tristis et illuc     380 
lumine sanguineo pinum disiectat et ardens 
erectam attonitis implet clamoribus urbem: 
'omnipotens Nysaee pater, cui gentis auitae 
pridem lapsus amor, tu nunc horrente sub Arcto 
bellica ferrato rapidus quatis Ismara thyrso     385 
pampineumque iubes nemus inreptare Lycurgo, 
aut tumidum Gangen aut claustra nouissima Rubrae 
Tethyos Eoasque domos flagrante triumpho 
perfuris, aut Hermi de fontibus aureus exis: 
at tua progenies, positis gentilibus armis     390 
quae tibi festa litant, bellum lacrimasque metumque 
cognatumque nefas, iniusti munera regni, 
pendimus. aeternis potius me, Bacche, pruinis 
trans et Amazoniis ululatum Caucason armis 
siste ferens, quam monstra ducum stirpemque profanam     395 
eloquar. en urgues (alium tibi, Bacche, furorem 
iuraui): similes uideo concurrere tauros; 
idem ambobus honos unusque ab origine sanguis; 
ardua conlatis obnixi cornua miscent 
frontibus alternaque truces moriuntur in ira.     400 
tu peior, tu cede, nocens qui solus auita 
gramina communemque petis defendere montem. 
a miseri morum! bellastis sanguine tanto 
et saltum dux alter habet.' sic fata gelatis 
uultibus et Baccho iam demigrante quieuit.     405 
 at trepidus monstro et uariis terroribus impar 
longaeui rex uatis opem tenebrasque sagaces 
Tiresiae, qui mos incerta pauentibus, aeger 
consulit. ille deos non larga caede iuuencum, 
non alacri penna aut uerum salientibus extis,     410 
nec tripode implicito numerisque sequentibus astra, 
turea nec supra uolitante altaria fumo 
tam penitus, durae quam Mortis limite manes 
elicitos, patuisse refert; Lethaeaque sacra 
et mersum Ismeni subter confinia ponto     415 
miscentis parat ante ducem, circumque bidentum 
uisceribus laceris et odori sulphuris aura 
graminibusque nouis et longo murmure purgat. 
 silua capax aeui ualidaque incurua senecta, 
aeternum intonsae frondis, stat peruia nullis     420 
solibus; haud illam brumae minuere, Notusue 
ius habet aut Getica Boreas impactus ab Vrsa. 
subter operta quies, uacuusque silentia seruat 
horror et exclusae pallet male lucis imago. 
nec caret umbra deo: nemori Latonia cultrix     425 
additur; hanc piceae cedrique et robore in omni 
effictam sanctis occultat silua tenebris. 
huius inaspectae luco stridere sagittae 
nocturnique canum gemitus, ubi limina patrui 
effugit inque nouae melior redit ora Dianae;     430 
aut ubi fessa iugis, dulcesque altissima somnos 
lux mouet, hic late iaculis circum undique fixis 
effusam pharetra ceruicem excepta quiescit. 
extra inmane patent, tellus Mauortia, campi; 
fetus ager Cadmo, durus qui uomere primo     435 
post consanguineas acies sulcosque nocentes 
ausus humum uersare et putria sanguine prata 
eruit; ingentes infelix terra tumultus 
lucis adhuc medio solaque in nocte per umbras 
expirat, nigri cum uana in proelia surgunt     440 
terrigenae; fugit incepto tremibundus ab aruo 
agricola insanique domum rediere iuuenci. 
 hic senior uates (Stygiis accommoda quippe 
terra sacris, uiuoque placent sola pinguia tabo) 
uelleris obscuri pecudes armentaque sisti     445 
atra monet; quaecumque gregum pulcherrima ceruix 
ducitur; ingemuit Dirce maestusque Cithaeron, 
et noua clamosae stupuere silentia ualles. 
tum fera caeruleis intexit cornua sertis 
ipse manu tractans, notaeque in limite siluae     450 
principio largos nouies tellure cauata 
inclinat Bacchi latices et munera uerni 
lactis et Actaeos imbres suadumque cruorem 
manibus; aggeritur quantum bibit arida tellus. 
trunca dehinc nemora aduoluunt, maestusque sacerdos     455 
tres Hecatae totidemque satis Acheronte nefasto 
uirginibus iubet esse focos; tibi, rector Auerni, 
quamquam infossus humo superat tamen agger in auras 
pineus; hunc iuxta cumulo minor ara profundae 
erigitur Cereri; frontes atque omne cupressus     460 
intexit plorata latus. iamque ardua ferro 
signati capita et frugum libamine puro 
in uulnus cecidere greges; tunc innuba Manto 
exceptum pateris praelibat sanguen, et omnes 
ter circum acta pyras sancti de more parentis     465 
semineces fibras et adhuc spirantia reddit 
uiscera, nec rapidas cunctatur frondibus atris 
subiectare faces. atque ipse sonantia flammis 
uirgulta et tristes crepuisse ut sensit aceruos 
Tiresias (illi nam plurimus ardor anhelat     470 
ante genas impletque cauos uapor igneus orbes) 
exclamat (tremuere rogi et uox terruit ignem): 
'Tartareae sedes et formidabile regnum 
Mortis inexpletae, tuque, o saeuissime fratrum, 
cui seruire dati manes aeternaque sontum     475 
supplicia atque imi famulatur regia mundi, 
soluite pulsanti loca muta et inane seuerae 
Persephones uulgusque caua sub nocte repostum 
elicite, et plena redeat Styga portitor alno. 
ferte simul gressus, nec simplex manibus esto     480 
in lucem remeare modus; tu separe coetu 
Elysios, Persei, pios, uirgaque potenti 
nubilus Arcas agat; contra per crimina functis, 
qui plures Erebo pluresque e sanguine Cadmi, 
angue ter excusso et flagranti praeuia taxo,     485 
Tisiphone, dux pande diem, nec lucis egentes 
Cerberus occursu capitum detorqueat umbras.' 
 dixerat, et pariter senior Phoebeaque uirgo 
erexere animos; illi formidine nulla, 
quippe in corde deus, solum timor obruit ingens     490 
Oedipodioniden, uatisque horrenda canentis 
nunc umeros nunc ille manus et uellera prensat 
anxius inceptisque uelit desistere sacris. 
qualis Gaetulae stabulantem ad confraga siluae 
uenator longo motum clamore leonem     495 
expectat firmans animum et sudantia nisu 
tela premens; gelat ora pauor gressusque tremescunt, 
quis ueniat quantusque, sed horrida signa frementis 
accipit et caeca metitur murmura cura. 
 atque hic Tiresias nondum aduentantibus umbris:     500 
'testor,' ait, 'diuae, quibus hunc saturauimus ignem 
laeuaque conuulsae dedimus carchesia terrae, 
iam nequeo tolerare moram. cassusne sacerdos 
audior? an, rabido iubeat si Thessala cantu, 
ibitis? et, Scythicis quotiens medicata uenenis     505 
Colchis aget, trepido pallebunt Tartara motu? 
nostri cura minor, si non attollere bustis 
corpora nec plenas antiquis ossibus urnas 
egerere et mixtos caelique Erebique sub unum 
funestare deos libet aut exanguia ferro     510 
ora sequi atque aegras functorum carpere fibras? 
ne tenues annos nubemque hanc frontis opacae 
spernite, ne, moneo: et nobis saeuire facultas. 
scimus enim et quidquid dici noscique timetis 
et turbare Hecaten (ni te, Thymbraee, uererer)     515 
et triplicis mundi summum, quem scire nefastum. 
illum++sed taceo: prohibet tranquilla senectus. 
iamque ego uos++' auide subicit Phoebeia Manto: 
'audiris, genitor, uulgusque exangue propinquat. 
panditur Elysium chaos, et telluris opertae     520 
dissilit umbra capax, siluaeque et nigra patescunt 
flumina: liuentes Acheron eiectat harenas, 
fumidus atra uadis Phlegethon incendia uoluit, 
et Styx discretis interflua manibus obstat. 
ipsum pallentem solio circumque ministras     525 
funestorum operum Eumenidas Stygiaeque seueros 
Iunonis thalamos et torua cubilia cerno. 
in speculis Mors atra sedet dominoque silentes 
adnumerat populos; maior superinminet ordo. 
arbiter hos dura uersat Gortynius urna     530 
uera minis poscens adigitque expromere uitas 
usque retro et tandem poenarum lucra fateri. 
quid tibi monstra Erebi, Scyllas et inane furentes 
Centauros solidoque intorta adamante Gigantum 
uincula et angustam centeni Aegaeonis umbram?'     535 
 'immo,' ait, 'o nostrae regimen uiresque senectae, 
ne uulgata mihi. quis enim remeabile saxum 
fallentesque lacus Tityonque alimenta uolucrum 
et caligantem longis Ixiona gyris 
nesciat? ipse etiam, melior cum sanguis, opertas     540 
inspexi sedes, Hecate ducente, priusquam 
obruit ora deus totamque in pectora lucem 
detulit. Argolicas magis huc appelle precando 
Thebanasque animas; alias auertere gressus 
lacte quater sparsas maestoque excedere luco,     545 
nata, iube; tum qui uultus habitusque, quis ardor 
sanguinis adfusi, gens utra superbior adsit, 
dic agedum nostramque mone per singula noctem.' 
 iussa facit carmenque serit, quo dissipat umbras, 
quo reciet sparsas; qualis, si crimina demas,     550 
Colchis et Aeaeo simulatrix litore Circe. 
tunc his sacrificum dictis adfata parentem: 
'primus sanguineo summittit inertia Cadmus 
ora lacu, iuxtaque uirum Cythereia proles 
insequitur, geminusque bibit de uertice serpens.     555 
terrigenae comites illos, gens Martia, cingunt, 
quis aeui mensura dies, manus omnis in armis, 
omnis et in capulo; prohibent obstantque ruuntque 
spirantum rabie, nec tristi incumbere fossae 
cura, sed alternum sitis exhaurire cruorem.     560 
proxima natarum manus est fletique nepotes. 
hic orbam Autonoen, et anhelam cernimus Ino 
respectantem arcus et ad ubera dulce prementem 
pignus, et oppositis Semelen a uentre lacertis. 
Penthea iam fractis genetrix Cadmeia thyrsis     565 
iamque remissa deo pectusque adoperta cruentum 
insequitur planctu; fugit ille per auia Lethes 
et Stygios super usque lacus, ubi mitior illum 
flet pater et lacerum componit corpus Echion. 
tristem nosco Lycum dextramque in terga reflexum     570 
Aeoliden, umero iactantem funus onusto. 
necdum ille aut habitus aut uersae crimina formae 
mutat Aristaeo genitus: frons aspera cornu, 
tela manu, reicitque canes in uulnus hiantes. 
ecce autem magna subit inuidiosa caterua     575 
Tantalis et tumido percenset funera luctu, 
nil deiecta malis; iuuat effugisse deorum 
numina et insanae plus iam permittere linguae.' 
 talia dum patri canit intemerata sacerdos, 
illius elatis tremefacta adsurgere uittis     580 
canities tenuisque impelli sanguine uultus. 
nec iam firmanti baculo nec uirgine fida 
nititur, erectusque solo, 'desiste canendo, 
nata,' ait, 'externae satis est mihi lucis, inertes 
discedunt nebulae, et uultum niger exuit aer.     585 
umbrisne an supero dimissus Apolline complet 
spiritus? en uideo quaecumque audita. sed ecce 
maerent Argolici deiecto lumine manes! 
toruus Abas Proetusque nocens mitisque Phoroneus 
truncatusque Pelops et saeuo puluere sordens     590 
Oenomaus largis umectant imbribus ora. 
auguror hinc Thebis belli meliora. quid autem 
hi grege condenso (quantum arma et uulnera monstrant, 
pugnaces animae) nobis in sanguine multo 
oraque pectoraque et falso clamore leuatas     595 
intendunt sine pace manus? rex, fallor? an hi sunt 
quinquaginta illi? cernis Cthoniumque Chrominque 
Phegeaque et nostra praesignem Maeona lauro. 
ne saeuite, duces, nihil hic mortalibus ausum, 
credite, consiliis: hos ferrea neuerat annos     600 
Atropos. existis casus: bella horrida nobis, 
atque iterum Tydeus.' dicit, uittaque ligatis 
frondibus instantes abigit monstratque cruorem. 
 stabat inops comitum Cocyti in litore maesto 
Laius, inmiti quem iam deus ales Auerno     605 
reddiderat, dirumque tuens obliqua nepotem 
(noscit enim uultu) non ille aut sanguinis haustus, 
cetera ceu plebes, aliumue accedit ad imbrem, 
inmortale odium spirans. sed prolicit ultro 
Aonius uates: 'Tyriae dux inclute Thebes,     610 
cuius ab interitu non ulla Amphionis arces 
uidit amica dies, o iam satis ulte cruentum 
exitium, et multum placata minoribus umbra, 
quo miserande fugis? iacet ille in funere longo, 
quem fremis, et iunctae sentit confinia mortis,     615 
obsitus exhaustos paedore et sanguine uultus 
eiectusque die: sors leto durior omni, 
crede mihi! quaenam inmeritum uitare nepotem 
causa tibi? confer uultum et satiare litanti 
sanguine uenturasque uices et funera belli     620 
pande, uel infensus uel res miserate tuorum. 
tunc ego et optata uetitam transmittere Lethen 
puppe dabo placidumque pia tellure reponam 
et Stygiis mandabo deis.' mulcetur honoris 
muneribus tingitque genas, dein talia reddit:     625 
'cur tibi uersanti manes, aequaeue sacerdos, 
lectus ego augurio tantisque potissimus umbris, 
qui uentura loquar? satis est meminisse priorum. 
nostrane praeclari (pudeat) consulta nepotes 
poscitis? illum, illum sacris adhibete nefastis,     630 
qui laeto fodit ense patrem, qui semet in ortus 
uertit et indignae regerit sua pignora matri. 
et nunc ille deos Furiarumque atra fatigat 
concilia et nostros rogat haec in proelia manes. 
quodsi adeo placui deflenda in tempora uates,     635 
dicam equidem, quo me Lachesis, quo torua Megaera 
usque sinunt: bellum, innumero uenit undique bellum 
agmine, Lernaeosque trahit fatalis alumnos 
Gradiuus stimulis; hos terrae monstra deumque 
tela manent pulchrique obitus et ab igne supremo     640 
sontes lege morae. certa est uictoria Thebis, 
ne trepida, nec regna ferox germanus habebit 
sed Furiae; geminumque nefas miserosque per enses 
(ei mihi!) crudelis uincit pater.' haec ubi fatus 
labitur et flexa dubios ambage relinquit.     645 
 interea gelidam Nemeen et conscia laudis 
Herculeae dumeta uaga legione tenebant 
Inachidae; iam Sidonias auertere praedas, 
sternere, ferre domos ardent instantque. quis iras 
flexerit, unde morae, medius quis euntibus error,     650 
Phoebe, doce: nos rara manent exordia famae. 
 marcidus edomito bellum referebat ab Haemo 
Liber; ibi armiferos geminae iam sidera brumae 
orgia ferre Getas canumque uirescere dorso 
Othryn et Icaria Rhodopen adsueuerat umbra,     655 
et iam pampineos materna ad moenia currus 
promouet; effrenae dextra laeuaque sequuntur 
lynces, et uda mero lambunt retinacula tigres. 
post exultantes spolia armentalia portant 
seminecesque lupos scissasque Mimallones ursas.     660 
nec comitatus iners: sunt illic Ira Furorque 
et Metus et Virtus et numquam sobrius Ardor 
succiduique gradus et castra simillima regi. 
isque ubi puluerea Nemeen efferuere nube 
conspicit et solem radiis ignescere ferri,     665 
necdum compositas belli in certamina Thebas, 
concussus uisis, quamquam ore et pectore marcet, 
aeraque tympanaque et biforem reticere tumultum 
imperat, attonitas qui circum plurimus aures, 
atque ita: 'me globus iste meamque excindere gentem     670 
apparat; ex longo recalet furor; hoc mihi saeuum 
Argos et indomitae bellum ciet ira nouercae. 
usque adeone parum cineri data mater iniquo 
natalesque rogi quaeque ipse micantia sensi 
fulgura? reliquias etiam fusaeque sepulcrum     675 
paelicis et residem ferro petit impia Theben. 
nectam fraude moras; illum, illum tendite campum, 
tendite, io comites.' Hyrcanae ad signa iugales 
intumuere iubas, dicto prius astitit aruis. 
 tempus erat medii cum solem in culmina mundi     680 
tollit anhela dies, ubi tardus hiantibus aruis 
stat uapor atque omnes admittunt aethera luci. 
undarum uocat ille deas mediusque silentum 
incipit: 'agrestes, fluuiorum numina, Nymphae, 
et nostri pars magna gregis, perferte laborem     685 
quem damus. Argolicos paulum mihi fontibus amnes 
stagnaque et errantes obducite puluere riuos. 
praecipuam Nemeen, qua nostra in moenia bellis 
nunc iter, ex alto fugiat liquor; adiuuat ipse 
Phoebus adhuc summo, cesset ni uestra uoluntas,     690 
limite; uim coeptis indulgent astra, meaeque 
aestifer Erigones spumat canis. ite uolentes, 
ite in operta soli; post uos ego gurgite pleno 
eliciam, et quae dona meis amplissima sacris 
uester habebit honos, nocturnaque furta licentum     695 
cornipedum et cupidas Faunorum arcebo rapinas.' 
dixerat; ast illis tenuior percurrere uisus 
ora situs, uiridisque comis exhorruit umor. 
protinus Inachios haurit sitis ignea campos: 
diffugere undae, squalent fontesque lacusque,     700 
et caua feruenti durescunt flumina limo. 
aegra solo macies, tenerique in origine culmi 
inclinata seges, deceptum margine ripae 
stat pecus, atque amnes quaerunt armenta natatos. 
sic ubi se magnis refluus suppressit in antris     705 
Nilus et Eoae liquentia pabula brumae 
ore premit, fumant desertae gurgite ualles 
et patris undosi sonitus expectat hiulca 
Aegyptos, donec Phariis alimenta rogatus 
donet agris magnumque inducat messibus annum.     710 
 aret Lerna nocens, aret Lyrceus et ingens 
Inachus aduoluensque natantia saxa Charadrus 
et numquam in ripis audax Erasinus et aequus 
fluctibus Asterion, ille alta per auia notus 
audiri et longe pastorum rumpere somnos.     715 
[sic Hyperionios cum lux effrena per orbem 
rapta ruit Phaethontis equos, magnumque laborem 
discordes gemuere poli, dum pontus et arua 
stellarumque ruunt crines, non amnibus undae, 
non lucis mansere comae, sed multus ubique     720 
ignis, ubique faces et longa fluminis instar 
indiget Aegaeon deceptus imagine ripae.] 
una tamen tacitas, sed iussu numinis, undas, 
haec quoque, secreta nutrit Langia sub umbra. 
nondum illi raptus dederat lacrimabile nomen     725 
Archemorus, nec fama deae; tamen auia seruat 
et nemus et fluuium; manet ingens gloria nympham, 
cum tristem Hypsipylen ducibus sudatus Achaeis 
ludus et atra sacrum recolet trieteris Ophelten. 
 ergo nec ardentes clipeos uectare nec artos     730 
thoracum nexus (tantum sitis horrida torret) 
sufficiunt; non ora modo angustisque perusti 
faucibus, interior sed uis quatit: aspera pulsu 
corda, gelant uenae et siccis cruor aeger adhaeret 
uisceribus; tunc sole putris, tunc puluere tellus     735 
exhalat calidam nubem. non spumeus imber 
manat equum: siccis inlidunt ora lupatis, 
ora catenatas procul exertantia linguas; 
nec legem dominosue pati, sed perfurit aruis 
flammatum pecus. huc illuc impellit Adrastus     740 
exploratores, si stagna Licymnia restent, 
si quis Amymones superet liquor: omnia caecis 
ignibus hausta sedent, nec spes umentis Olympi, 
ceu flauam Libyen desertaque pulueris Afri 
conlustrent nullaque umbratam nube Syenen.     745 
 tandem inter siluas (sic Euhius ipse pararat) 
errantes subitam pulchro in maerore tuentur 
Hypsipylen; illi quamuis et ad ubera Opheltes 
non suus, Inachii proles infausta Lycurgi, 
dependet (neglecta comam nec diues amictu),     750 
regales tamen ore notae, nec mersus acerbis 
extat honos. tunc haec adeo stupefactus Adrastus: 
'diua potens nemorum (nam te uultusque pudorque 
mortali de stirpe negant), quae laeta sub isto 
igne poli non quaeris aquas, succurre propinquis     755 
gentibus; Arquitenens seu te Latonia casto 
de grege transmisit thalamis, seu lapsus ab astris 
non humilis fecundat amor (neque enim ipse deorum 
arbiter Argolidum thalamis nouus), aspice maesta 
agmina. nos ferro meritas excindere Thebas     760 
mens tulit, imbelli sed nunc sitis aspera fato 
summittitque animos et inertia robora carpit. 
da fessis in rebus opem, seu turbidus amnis, 
seu tibi foeda palus, nihil hac in sorte pudendum, 
nil humile est; tu nunc Ventis pluuioque rogaris     765 
pro Ioue, tu refugas uires et pectora bellis 
exanimata reple: sic hoc tibi sidere dextro 
crescat onus. tantum reduces det flectere gressus 
Iuppiter, o quanta belli donabere praeda! 
Dircaeos tibi, diua, greges numerumque rependam     770 
plebis, et hic magna lucus signabitur ara.' 
dixit, et orantis media inter anhelitus ardens 
uerba rapit, cursuque animae labat arida lingua; 
idem omnes pallorque uiros flatusque soluti 
oris habet. reddit demisso Lemnia uultu:     775 
'diua quidem uobis, etsi caelestis origo est, 
unde ego? mortales utinam haud transgressa fuissem 
luctibus! altricem mandati cernitis orbam 
pignoris; at nostris an quis sinus, uberaque ulla, 
scit deus; et nobis regnum tamen et pater ingens++     780 
sed quid ego haec, fessosque optatis demoror undis? 
mecum age nunc, si forte uado Langia perennes 
seruat aquas; solet et rabidi sub limite Cancri 
semper, et Icarii quamuis iuba fulguret astri, 
ire tamen.' simul haerentem, ne tarda Pelasgis     785 
dux foret, a! miserum uicino caespite alumnum 
(sic Parcae uoluere) locat ponique negantis 
floribus aggestis et amico murmure dulces 
solatur lacrimas: qualis Berecyntia mater, 
dum paruum circa iubet exultare Tonantem     790 
Curetas trepidos; illi certantia plaudunt 
orgia, sed magnis resonat uagitibus Ide. 
 at puer in gremio uernae telluris et alto 
gramine nunc faciles sternit procursibus herbas 
in uultum nitens, caram modo lactis egeno     795 
nutricem clangore ciens iterumque renidens 
et teneris meditans uerba inluctantia labris 
miratur nemorum strepitus aut obuia carpit 
aut patulo trahit ore diem nemorique malorum 
inscius et uitae multum securus inerrat.     800 
sic tener Odrysia Mauors niue, sic puer ales 
uertice Maenalio, talis per litora reptans 
improbus Ortygiae latus inclinabat Apollo. 
 illi per dumos et opaca uirentibus umbris 
deuia: pars cingunt, pars arta plebe sequuntur     805 
praecelerantque ducem. medium subit illa per agmen 
non humili festina modo; iamque amne propinquo 
rauca sonat uallis, saxosumque impulit aures 
murmur: ibi exultans conclamat ab agmine primus, 
sicut erat leuibus tollens uexilla maniplis,     810 
Argus, 'aquae?' longusque uirum super ora cucurrit 
clamor, 'aquae!' sic Ambracii per litora ponti 
nauticus in remis iuuenum monstrante magistro 
fit sonus inque uicem contra percussa reclamat 
terra, salutatus cum Leucada pandit Apollo.     815 
incubuere uadis passim discrimine nullo 
turba simul primique, nequit secernere mixtos 
aequa sitis, frenata suis in curribus intrant 
armenta, et pleni dominis armisque feruntur 
quadripedes; hos turbo rapax, hos lubrica fallunt     820 
saxa, nec implicitos fluuio reuerentia reges 
proterere aut mersisse uado clamantis amici 
ora. fremunt undae, longusque a fontibus amnis 
diripitur; modo lene uirens et gurgite puro 
perspicuus, nunc sordet aquis egestus ab imis     825 
alueus; inde tori riparum et proruta turbant 
gramina; iam crassus caenoque et puluere torrens, 
quamquam expleta sitis, bibitur tamen. agmina bello 
decertare putes iustumque in gurgite Martem 
perfurere aut captam tolli uictoribus urbem.     830 
 atque aliquis regum medio circumfluus amni: 
'siluarum, Nemea, longe regina uirentum, 
lecta Iouis sedes, quam tu non Herculis actis 
dura magis, rabidi cum colla comantia monstri 
angeret et tumidos animam angustaret in artus!     835 
hac saeuisse tenus populorum in coepta tuorum 
sufficiat; tuque o cunctis insuete domari 
solibus, aeternae largitor corniger undae, 
laetus eas, quacumque domo gelida ora resoluis 
inmortale tumens; neque enim tibi cana repostas     840 
bruma niues raptasque alio de fonte refundit 
arcus aquas grauidiue indulgent nubila Cauri, 
sed tuus et nulli ruis expugnabilis astro. 
te nec Apollineus Ladon nec Xanthus uterque 
Spercheosque minas Centaureusque Lycormas     845 
praestiterint; tu pace mihi, tu nube sub ipsa 
armorum festasque super celebrabere mensas 
(a Ioue primus honos), bellis modo laetus ouantes 
accipias fessisque libens iterum hospita pandas 
flumina defensasque uelis agnoscere turmas.'     850 
 
 
	 
		 Statius 
		 The Latin Library 
		 The Classics Page