Seneca: Medea
		 

		 
		 
	 

 

 L. ANNAEI SENECAE MEDEA
 

 

 
 Medea Di coniugales tuque genialis tori, 
Lucina, custos quaeque domituram freta 
Tiphyn nouam frenare docuisti ratem, 
et tu, profundi saeue dominator maris, 
clarumque Titan diuidens orbi diem,        5 
tacitisque praebens conscium sacris iubar 
Hecate triformis, quosque iurauit mihi 
deos Iason, quosque Medeae magis 
fas est precari: noctis aeternae chaos, 
auersa superis regna manesque impios        10 
dominumque regni tristis et dominam fide 
meliore raptam, uoce non fausta precor. 
nunc, nunc adeste sceleris ultrices deae, 
crinem solutis squalidae serpentibus, 
atram cruentis manibus amplexae facem,        15 
adeste, thalamis horridae quondam meis 
quales stetistis: coniugi letum nouae 
letumque socero et regiae stirpi date. 
  Num peius aliquid? quod precer sponso malum? 
uiuat; per urbes erret ignotas egens        20 
exul pauens inuisus incerti laris, 
iam notus hospes limen alienum expetat;        23a,22b 
me coniugem opto, quoque non aliud queam        22a,23b 
peius precari, liberos similes patri        24 
similesque matri++parta iam, parta ultio est: 
peperi. Querelas uerbaque in cassum sero? 
non ibo in hostes? manibus excutiam faces 
caeloque lucem++spectat hoc nostri sator 
Sol generis, et spectatur, et curru insidens 
per solita puri spatia decurrit poli?        30 
non redit in ortus et remetitur diem? 
da, da per auras curribus patriis uehi, 
committe habenas, genitor, et flagrantibus 
ignifera loris tribue moderari iuga: 
gemino Corinthos litori opponens moras        35 
cremata flammis maria committat duo. 
hoc restat unum, pronubam thalamo feram 
ut ipsa pinum postque sacrificas preces 
caedam dicatis uictimas altaribus. 
  Per uiscera ipsa quaere supplicio uiam,        40 
si uiuis, anime, si quid antiqui tibi 
remanet uigoris; pelle femineos metus 
et inhospitalem Caucasum mente indue. 
quodcumque uidit Phasis aut Pontus nefas, 
uidebit Isthmos. effera ignota horrida,        45 
tremenda caelo pariter ac terris mala 
mens intus agitat: uulnera et caedem et uagum 
funus per artus++leuia memoraui nimis: 
haec uirgo feci; grauior exurgat dolor: 
maiora iam me scelera post partus decent.        50 
accingere ira teque in exitium para 
furore toto. paria narrentur tua 
repudia thalamis: quo uirum linques modo? 
hoc quo secuta es. rumpe iam segnes moras: 
quae scelere parta est, scelere linquenda est domus.        55 
  Chorvs Ad regum thalamos numine prospero 
qui caelum superi quique regunt fretum 
adsint cum populis rite fauentibus. 
Primum sceptriferis colla Tonantibus 
taurus celsa ferat tergore candido;        60 
Lucinam niuei femina corporis 
intemptata iugo placet, et asperi 
Martis sanguineas quae cohibet manus, 
quae dat belligeris foedera gentibus 
et cornu retinet diuite copiam,        65 
donetur tenera mitior hostia. 
Et tu, qui facibus legitimis ades, 
noctem discutiens auspice dextera 
huc incede gradu marcidus ebrio, 
praecingens roseo tempora uinculo.        70 
Et tu, quae, gemini praeuia temporis, 
tarde, stella, redis semper amantibus: 
te matres, auide te cupiunt nurus 
quamprimum radios spargere lucidos. 
  Vincit uirgineus decor        75 
longe Cecropias nurus, 
et quas Taygeti iugis 
exercet iuuenum modo 
muris quod caret oppidum, 
et quas Aonius latex        80 
Alpheosque sacer lauat. 
Si forma uelit aspici, 
cedent Aesonio duci 
proles fulminis improbi 
aptat qui iuga tigribus,        85 
nec non, qui tripodas mouet, 
frater uirginis asperae, 
cedet Castore cum suo 
Pollux caestibus aptior. 
Sic, sic, caelicolae, precor,        90 
uincat femina coniuges, 
uir longe superet uiros. 
  Haec cum femineo constitit in choro, 
unius facies praenitet omnibus. 
sic cum sole perit sidereus decor,        95 
et densi latitant Pleiadum greges, 
cum Phoebe solidum lumine non suo 
orbem circuitis cornibus alligat. 
ostro sic niueus puniceo color 
perfusus rubuit, sic nitidum iubar        100 
pastor luce noua roscidus aspicit. 
Ereptus thalamis Phasidis horridi, 
effrenae solitus pectora coniugis 
inuita trepidus prendere dextera, 
felix Aeoliam corripe uirginem        105 
nunc primum soceris sponse uolentibus. 
  Concesso, iuuenes, ludite iurgio, 
hinc illinc, iuuenes, mittite carmina: 
rara est in dominos iusta licentia. 
  Candida thyrsigeri proles generosa Lyaei,        110 
multifidam iam tempus erat succendere pinum: 
excute sollemnem digitis marcentibus ignem. 
festa dicax fundat conuicia fescenninus, 
soluat turba iocos++tacitis eat illa tenebris, 
si qua peregrino nubit furtiua marito.        115 
  Medea Occidimus: aures pepulit hymenaeus meas. 
uix ipsa tantum, uix adhuc credo malum. 
hoc facere Iason potuit, erepto patre 
patria atque regno sedibus solam exteris 
deserere durus? merita contempsit mea        120 
qui scelere flammas uiderat uinci et mare? 
adeone credit omne consumptum nefas? 
incerta uecors mente non sana feror 
partes in omnes; unde me ulcisci queam? 
utinam esset illi frater! est coniunx: in hanc        125 
ferrum exigatur. hoc meis satis est malis? 
si quod Pelasgae, si quod urbes barbarae 
nouere facinus quod tuae ignorent manus, 
nunc est parandum. scelera te hortentur tua 
et cuncta redeant: inclitum regni decus        130 
raptum et nefandae uirginis paruus comes 
diuisus ense, funus ingestum patri 
sparsumque ponto corpus et Peliae senis 
decocta aeno membra: funestum impie 
quam saepe fudi sanguinem++et nullum scelus        135 
irata feci: saeuit infelix amor. 
  Quid tamen Iason potuit, alieni arbitri 
iurisque factus? debuit ferro obuium 
offerre pectus++melius, a melius, dolor 
furiose, loquere. si potest, uiuat meus,        140 
ut fuit, Iason; si minus, uiuat tamen 
memorque nostri muneri parcat meo. 
Culpa est Creontis tota, qui sceptro impotens 
coniugia soluit quique genetricem abstrahit 
gnatis et arto pignore astrictam fidem        145 
dirimit: petatur, solus hic poenas luat, 
quas debet. alto cinere cumulabo domum; 
uidebit atrum uerticem flammis agi 
Malea longas nauibus flectens moras. 
  Nutrix Sile, obsecro, questusque secreto abditos        150 
manda dolori. grauia quisquis uulnera 
patiente et aequo mutus animo pertulit, 
referre potuit: ira quae tegitur nocet; 
professa perdunt odia uindictae locum. 
 Medea Leuis est dolor, qui capere consilium potest        155 
et clepere sese: magna non latitant mala. 
libet ire contra. Nutrix Siste furialem impetum, 
alumna: uix te tacita defendit quies. 
 Medea Fortuna fortes metuit, ignauos premit. 
 Nutrix Tunc est probanda, si locum uirtus habet.        160 
 Medea Numquam potest non esse uirtuti locus. 
 Nutrix Spes nulla rebus monstrat adflictis uiam. 
 Medea Qui nil potest sperare, desperet nihil. 
 Nutrix Abiere Colchi, coniugis nulla est fides 
nihilque superest opibus e tantis tibi.        165 
 Medea Medea superest: hic mare et terras uides 
ferrumque et ignes et deos et fulmina. 
 Nutrix Rex est timendus. Medea Rex meus fuerat pater. 
 Nutrix Non metuis arma? Medea Sint licet terra edita. 
 Nutrix Moriere. Medea Cupio. Nutrix Profuge. Medea Paenituit fugae.        170 
 Nutrix Medea++ Medea Fiam. Nutrix Mater es. Medea Cui sim uide. 
 Nutrix Profugere dubitas? Medea Fugiam, at ulciscar prius. 
 Nutrix Vindex sequetur. Medea Forsan inueniam moras. 
 Nutrix Compesce uerba, parce iam, demens, minis 
animosque minue: tempori aptari decet.        175 
 Medea Fortuna opes auferre, non animum potest. 
  Sed cuius ictu regius cardo strepit? 
ipse est Pelasgo tumidus imperio Creo. 
  Creo Medea, Colchi noxium Aeetae genus, 
nondum meis exportat e regnis pedem?        180 
molitur aliquid: nota fraus, nota est manus. 
cui parcet illa quemue securum sinet? 
abolere propere pessimam ferro luem 
equidem parabam: precibus euicit gener. 
concessa uita est, liberet fines metu        185 
abeatque tuta.++fert gradum contra ferox 
minaxque nostros propius affatus petit.++ 
Arcete, famuli, tactu et accessu procul, 
iubete sileat. regium imperium pati 
aliquando discat. Vade ueloci uia        190 
monstrumque saeuum horribile iamdudum auehe. 
 Medea Quod crimen aut quae culpa multatur fuga? 
 Creo Quae causa pellat, innocens mulier rogat. 
 Medea Si iudicas, cognosce, si regnas, iube. 
 Creo Aequum atque iniquum regis imperium feras.        195 
 Medea Iniqua numquam regna perpetuo manent. 
 Creo I, querere Colchis. Medea Redeo: qui auexit, ferat. 
 Creo Vox constituto sera decreto uenit. 
 Medea Qui statuit aliquid parte inaudita altera, 
aequum licet statuerit, haud aequus fuit.        200 
 Creo Auditus a te Pelia supplicium tulit? 
sed fare, causae detur egregiae locus. 
 Medea Difficile quam sit animum ab ira flectere 
iam concitatum quamque regale hoc putet 
sceptris superbas quisquis admouit manus,        205 
qua coepit ire, regia didici mea. 
quamuis enim sim clade miseranda obruta, 
expulsa supplex sola deserta, undique 
afflicta, quondam nobili fulsi patre 
auoque clarum Sole deduxi genus.        210 
quodcumque placidis flexibus Phasis rigat 
Pontusque quidquid Scythicus a tergo uidet, 
palustribus qua maria dulcescunt aquis, 
armata peltis quidquid exterret cohors 
inclusa ripis uidua Thermodontiis,        215 
hoc omne noster genitor imperio regit. 
generosa, felix, decore regali potens 
fulsi: petebant tunc meos thalamos proci, 
qui nunc petuntur. rapida fortuna ac leuis 
praecepsque regno eripuit, exilio dedit.        220 
confide regnis, cum leuis magnas opes 
huc ferat et illuc casus++hoc reges habent 
magnificum et ingens, nulla quod rapiat dies: 
prodesse miseris, supplices fido lare 
protegere. Solum hoc Colchico regno extuli,        225 
decus illud ingens Graeciae et florem inclitum, 
praesidia Achiuae gentis et prolem deum 
seruasse memet. munus est Orpheus meum, 
qui saxa cantu mulcet et siluas trahit, 
geminumque munus Castor et Pollux meum est        230 
satique Borea quique trans Pontum quoque 
summota Lynceus lumine immisso uidet, 
omnesque Minyae: nam ducum taceo ducem, 
pro quo nihil debetur: hunc nulli imputo; 
uobis reuexi ceteros, unum mihi.        235 
  Incesse nunc et cuncta flagitia ingere: 
fatebor; obici crimen hoc solum potest, 
Argo reuersa. uirgini placeat pudor 
paterque placeat: tota cum ducibus ruet 
Pelasga tellus, hic tuus primum gener        240 
tauri ferocis ore flagranti occidet. 
[fortuna causam quae uolet nostram premat, 
non paenitet seruasse tot regum decus] 
quodcumque culpa praemium ex omni tuli, 
hoc est penes te. si placet, damna ream;        245 
sed redde crimen. sum nocens, fateor, Creo: 
talem sciebas esse, cum genua attigi 
fidemque supplex praesidis dextra peti; 
terra hac miseriis angulum et sedem rogo 
latebrasque uiles: urbe si pelli placet,        250 
detur remotus aliquis in regnis locus. 
 Creo Non esse me qui sceptra uiolentus geram 
nec qui superbo miserias calcem pede, 
testatus equidem uideor haud clare parum 
generum exulem legendo et adflictum et graui        255 
terrore pauidum, quippe quem poenae expetit 
letoque Acastus regna Thessalica optinens. 
senio trementem debili atque aeuo grauem 
patrem peremptum queritur et caesi senis 
discissa membra, cum dolo captae tuo        260 
piae sorores impium auderent nefas. 
potest Iason, si tuam causam amoues, 
suam tueri: nullus innocuum cruor 
contaminauit, afuit ferro manus 
proculque uestro purus a coetu stetit.        265 
  Tu, tu malorum machinatrix facinorum, 
cui feminae nequitia, ad audendum omnia 
robur uirile est, nulla famae memoria, 
egredere, purga regna, letales simul 
tecum aufer herbas, libera ciues metu,        270 
alia sedens tellure sollicita deos. 
 Medea Profugere cogis? redde fugienti ratem 
uel redde comitem++fugere cur solam iubes? 
non sola ueni. bella si metuis pati, 
utrumque regno pelle. cur sontes duos        275 
distinguis? illi Pelia, non nobis iacet; 
fugam, rapinas adice, desertum patrem 
lacerumque fratrem, quidquid etiamnunc nouas 
docet maritus coniuges, non est meum: 
totiens nocens sum facta, sed numquam mihi.        280 
 Creo Iam exisse decuit. quid seris fando moras? 
 Medea Supplex recedens illud extremum precor, 
ne culpa natos matris insontes trahat. 
 Creo Vade: hos paterno ut genitor excipiam sinu. 
 Medea Per ego auspicatos regii thalami toros,        285 
per spes futuras perque regnorum status, 
Fortuna uaria dubia quos agitat uice, 
precor, breuem largire fugienti moram, 
dum extrema natis mater infigo oscula, 
fortasse moriens. Creo Fraudibus tempus petis.        290 
 Medea Quae fraus timeri tempore exiguo potest? 
 Creo Nullum ad nocendum tempus angustum est malis. 
 Medea Parumne miserae temporis lacrimis negas? 
 Creo Etsi repugnat precibus infixus timor, 
unus parando dabitur exilio dies.        295 
 Medea Nimis est, recidas aliquid ex isto licet; 
et ipsa propero. Creo Capite supplicium lues, 
clarum priusquam Phoebus attollat diem 
nisi cedis Isthmo.++Sacra me thalami uocant, 
uocat precari festus Hymenaeo dies.        300 
  Chorvs Audax nimium qui freta primus 
rate tam fragili perfida rupit 
terrasque suas posterga uidens 
animam leuibus credidit auris, 
dubioque secans aequora cursu        305 
potuit tenui fidere ligno 
inter uitae mortisque uices 
nimium gracili limite ducto. 
Nondum quisquam sidera norat, 
stellisque, quibus pingitur aether,        310 
non erat usus, nondum pluuias 
Hyadas poterat uitare ratis, 
non Oleniae lumina caprae, 
nec quae sequitur flectitque senex 
Attica tardus plaustra Bootes,        315 
nondum Boreas, nondum Zephyrus 
  nomen habebant. 
Ausus Tiphys pandere uasto 
  carbasa ponto 
legesque nouas scribere uentis:        320 
nunc lina sinu tendere toto, 
nunc prolato pede transuersos 
captare notos, nunc antemnas 
medio tutas ponere malo, 
nunc in summo religare loco,        325 
cum iam totos auidus nimium 
nauita flatus optat et alto 
rubicunda tremunt sipara uelo. 
  Candida nostri saecula patres 
uidere procul fraude remota.        330 
sua quisque piger litora tangens 
patrioque senex factus in aruo, 
paruo diues nisi quas tulerat 
natale solum non norat opes. 
Bene dissaepti foedera mundi        335 
traxit in unum Thessala pinus 
iussitque pati uerbera pontum 
partemque metus fieri nostri 
  mare sepositum. 
Dedit illa graues improba poenas        340 
per tam longos ducta timores, 
cum duo montes, claustra profundi, 
hinc atque illinc subito impulsu 
uelut aetherio gemerent sonitu, 
spargeret arces nubesque ipsas        345 
  mare deprensum. 
Palluit audax Tiphys et omnes 
labente manu misit habenas, 
Orpheus tacuit torpente lyra 
ipsaque uocem perdidit Argo. 
  Quid cum Siculi uirgo Pelori,        350 
rabidos utero succincta canes, 
omnis pariter soluit hiatus? 
quis non totos horruit artus 
totiens uno latrante malo? 
Quid cum Ausonium dirae pestes        355 
uoce canora mare mulcerent, 
cum Pieria resonans cithara 
  Thracius Orpheus 
solitam cantu retinere rates 
paene coegit Sirena sequi?        360 
Quod fuit huius pretium cursus? 
  aurea pellis 
maiusque mari Medea malum, 
merces prima digna carina. 
  Nunc iam cessit pontus et omnes 
  patitur leges:        365 
non Palladia compacta manu 
regum referens inclita remos 
  quaeritur Argo++ 
quaelibet altum cumba pererrat. 
Terminus omnis motus et urbes 
muros terra posuere noua,        370 
nil qua fuerat sede reliquit 
  peruius orbis: 
Indus gelidum potat Araxen, 
Albin Persae Rhenumque bibunt++ 
uenient annis saecula seris,        375 
quibus Oceanus uincula rerum 
laxet et ingens pateat tellus 
Tethysque nouos detegat orbes 
nec sit terris ultima Thule. 
  Nutrix Alumna, celerem quo rapis tectis pedem?        380 
resiste et iras comprime ac retine impetum. 
  Incerta qualis entheos gressus tulit 
cum iam recepto maenas insanit deo 
Pindi niualis uertice aut Nysae iugis, 
talis recursat huc et huc motu effero,        385 
furoris ore signa lymphati gerens. 
flammata facies, spiritum ex alto citat, 
proclamat, oculos uberi fletu rigat, 
renidet: omnis specimen affectus capit. 
haeret: minatur aestuat queritur gemit.        390 
quo pondus animi uerget? ubi ponet minas? 
ubi se iste fluctus franget? exundat furor. 
non facile secum uersat aut medium scelus; 
se uincet: irae nouimus ueteris notas. 
magnum aliquid instat, efferum immane impium:        395 
uultum Furoris cerno. di fallant metum! 
  Medea Si quaeris odio, misera, quem statuas modum, 
imitare amorem. regias egone ut faces 
inulta patiar? segnis hic ibit dies, 
tanto petitus ambitu, tanto datus?        400 
dum terra caelum media libratum feret 
nitidusque certas mundus euoluet uices 
numerusque harenis derit et solem dies, 
noctem sequentur astra, dum siccas polus 
uersabit Arctos, flumina in pontum cadent,        405 
numquam meus cessabit in poenas furor 
crescetque semper++quae ferarum immanitas, 
quae Scylla, quae Charybdis Ausonium mare 
Siculumque sorbens quaeue anhelantem premens 
Titana tantis Aetna feruebit minis?        410 
non rapidus amnis, non procellosum mare 
pontusue coro saeuus aut uis ignium 
adiuta flatu possit inhibere impetum 
irasque nostras: sternam et euertam omnia. 
  Timuit Creontem ac bella Thessalici ducis?        415 
amor timere neminem uerus potest. 
sed cesserit coactus et dederit manus: 
adire certe et coniugem extremo alloqui 
sermone potuit++hoc quoque extimuit ferox; 
laxare certe tempus immitis fugae        420 
genero licebat++liberis unus dies 
datus est duobus. non queror tempus breue: 
multum patebit. faciet hic faciet dies 
quod nullus umquam taceat++inuadam deos 
et cuncta quatiam. Nutrix Recipe turbatum malis,        425 
era, pectus, animum mitiga. Medea Sola est quies, 
mecum ruina cuncta si uideo obruta: 
mecum omnia abeant. trahere, cum pereas, libet. 
 Nutrix Quam multa sint timenda, si perstas, uide: 
nemo potentes aggredi tutus potest.        430 
  Iason O dura fata semper et sortem asperam, 
cum saeuit et cum parcit ex aequo malam! 
remedia quotiens inuenit nobis deus 
periculis peiora: si uellem fidem 
praestare meritis coniugis, leto fuit        435 
caput offerendum; si mori nollem, fide 
misero carendum. non timor uicit fidem, 
sed trepida pietas: quippe sequeretur necem 
proles parentum. sancta si caelum incolis 
Iustitia, numen inuoco ac testor tuum:        440 
nati patrem uicere. quin ipsam quoque, 
etsi ferox est corde nec patiens iugi, 
consulere natis malle quam thalamis reor. 
constituit animus precibus iratam aggredi++ 
atque ecce, uiso memet exiluit, furit,        445 
fert odia prae se: totus in uultu est dolor. 
 Medea Fugimus, Iason, fugimus++hoc non est nouum, 
mutare sedes; causa fugiendi noua est: 
pro te solebam fugere++discedo, exeo, 
penatibus profugere quam cogis tuis.        450 
ad quos remittis? Phasin et Colchos petam 
patriumque regnum quaeque fraternus cruor 
perfudit arua? quas peti terras iubes? 
quae maria monstras? Pontici fauces freti 
per quas reuexi nobilem regum manum        455 
adulterum secuta per Symplegadas? 
patruamne Iolcon, Thessala an Tempe petam? 
quascumque aperui tibi uias, clausi mihi++ 
quo me remittis? exuli exilium imperas 
nec das. eatur. regius iussit gener:        460 
nihil recuso. dira supplicia ingere: 
merui. cruentis paelicem poenis premat 
regalis ira, uinculis oneret manus 
clausamque saxo noctis aeternae obruat: 
minora meritis patiar++ingratum caput,        465 
reuoluat animus igneos tauri halitus 
interque saeuos gentis indomitae metus 
armifero in aruo flammeum Aeetae pecus, 
hostisque subiti tela, cum iussu meo 
terrigena miles mutua caede occidit;        470 
adice expetita spolia Phrixei arietis 
somnoque iussum lumina ignoto dare 
insomne monstrum, traditum fratrem neci 
et scelere in uno non semel factum scelus, 
ausasque natas fraude deceptas mea        475 
secare membra non reuicturi senis: 
[aliena quaerens regna, deserui mea] 
per spes tuorum liberum et certum larem, 
per uicta monstra, per manus, pro te quibus 
numquam peperci, perque praeteritos metus,        480 
per caelum et undas, coniugi testes mei, 
miserere, redde supplici felix uicem. 
ex opibus illis, quas procul raptas Scythae 
usque a perustis Indiae populis agunt, 
quas quia referta uix domus gazas capit,        485 
ornamus auro nemora, nil exul tuli 
nisi fratris artus: hos quoque impendi tibi; 
tibi patria cessit, tibi pater frater pudor++ 
hac dote nupsi. redde fugienti sua. 
 Iason Perimere cum te uellet infestus Creo,        490 
lacrimis meis euictus exilium dedit. 
 Medea Poenam putabam: munus, ut uideo, est fuga. 
 Iason Dum licet abire, profuge teque hinc eripe: 
grauis ira regum est semper. Medea Hoc suades mihi, 
praestas Creusae: paelicem inuisam amoues.        495 
 Iason Medea amores obicit? Medea Et caedem et dolos. 
 Iason Obicere crimen quod potes tandem mihi? 
 Medea Quodcumque feci. Iason Restat hoc unum insuper, 
tuis ut etiam sceleribus fiam nocens. 
 Medea Tua illa, tua sunt illa: cui prodest scelus,        500 
is fecit++omnes coniugem infamem arguant, 
solus tuere, solus insontem uoca: 
tibi innocens sit quisquis est pro te nocens. 
 Iason Ingrata uita est cuius acceptae pudet. 
 Medea Retinenda non est cuius acceptae pudet.        505 
 Iason Quin potius ira concitum pectus doma, 
placare natis. Medea Abdico eiuro abnuo++ 
meis Creusa liberis fratres dabit? 
 Iason Regina natis exulum, afflictis potens. 
 Medea Ne ueniat umquam tam malus miseris dies,        510 
qui prole foeda misceat prolem inclitam, 
Phoebi nepotes Sisyphi nepotibus. 
 Iason Quid, misera, meque teque in exitium trahis? 
abscede, quaeso. Medea Supplicem audiuit Creo. 
 Iason Quid facere possim, loquere. Medea Pro me uel scelus.        515 
 Iason Hinc rex et illinc++ Medea Est et his maior metus 
Medea. nos ~confligere. certemus sine, 
sit pretium Iason. Iason Cedo defessus malis. 
et ipsa casus saepe iam expertos time. 
 Medea Fortuna semper omnis infra me stetit.        520 
 Iason Acastus instat. Medea Propior est hostis Creo: 
utrumque profuge. non ut in socerum manus 
armes nec ut te caede cognata inquines 
Medea cogit: innocens mecum fuge. 
 Iason Et quis resistet, gemina si bella ingruant,        525 
Creo atque Acastus arma si iungant sua? 
 Medea His adice Colchos, adice et Aeeten ducem, 
Scythas Pelasgis iunge: demersos dabo. 
 Iason Alta extimesco sceptra. Medea Ne cupias uide. 
 Iason Suspecta ne sint, longa colloquia amputa.        530 
 Medea Nunc summe toto Iuppiter caelo tona, 
intende dextram, uindices flammas para 
omnemque ruptis nubibus mundum quate. 
nec deligenti tela librentur manu 
uel me uel istum: quisquis e nobis cadet        535 
nocens peribit, non potest in nos tuum 
errare fulmen. Iason Sana meditari incipe 
et placida fare. si quod ex soceri domo 
potest fugam leuare solamen, pete. 
 Medea Contemnere animus regias, ut scis, opes        540 
potest soletque; liberos tantum fugae 
habere comites liceat, in quorum sinu 
lacrimas profundam. te noui gnati manent. 
 Iason Parere precibus cupere me fateor tuis; 
pietas uetat: namque istud ut possim pati,        545 
non ipse memet cogat et rex et socer. 
haec causa uitae est, hoc perusti pectoris 
curis leuamen. spiritu citius queam 
carere, membris, luce. Medea Sic natos amat? 
bene est, tenetur, uulneri patuit locus.++        550 
Suprema certe liceat abeuntem loqui 
mandata, liceat ultimum amplexum dare: 
gratum est. et illud uoce iam extrema peto, 
ne, si qua noster dubius effudit dolor, 
maneant in animo uerba: melioris tibi        555 
memoria nostri sedeat; haec irae data 
oblitterentur. Iason Omnia ex animo expuli 
precorque et ipse, feruidam ut mentem regas 
placideque tractes: miserias lenit quies. 
 Medea Discessit. itane est? uadis oblitus mei        560 
et tot meorum facinorum? excidimus tibi? 
numquam excidemus. hoc age, omnis aduoca 
uires et artes. fructus est scelerum tibi 
nullum scelus putare. uix fraudi est locus: 
timemur. hac aggredere, qua nemo potest        565 
quicquam timere. perge, nunc aude, incipe 
quidquid potest Medea, quidquid non potest. 
  Tu, fida nutrix, socia maeroris mei 
uariique casus, misera consilia adiuua. 
est palla nobis, munus aetheriae domus        570 
decusque regni, pignus Aeetae datum 
a Sole generis, est et auro textili 
monile fulgens quodque gemmarum nitor 
distinguit aurum, quo solent cingi comae. 
haec nostra nati dona nubenti ferant,        575 
sed ante diris inlita ac tincta artibus. 
uocetur Hecate. sacra letifica appara: 
statuantur arae, flamma iam tectis sonet. 
  Chorvs Nulla uis flammae tumidiue uenti 
tanta, nec teli metuenda torti,        580 
quanta cum coniunx uiduata taedis 
  ardet et odit; 
non ubi hibernos nebulosus imbres 
Auster aduexit properatque torrens 
Hister et iunctos uetat esse pontes        585 
  ac uagus errat; 
non ubi impellit Rhodanus profundum, 
aut ubi in riuos niuibus solutis 
sole iam forti medioque uere 
  tabuit Haemus.        590 
caecus est ignis stimulatus ira 
nec regi curat patiturue frenos 
aut timet mortem: cupit ire in ipsos 
  obuius enses. 
  Parcite, o diui, ueniam precamur,        595 
uiuat ut tutus mare qui subegit. 
sed furit uinci dominus profundi 
  regna secunda. 
ausus aeternos agitare currus 
immemor metae iuuenis paternae        600 
quos polo sparsit furiosus ignes 
  ipse recepit. 
constitit nulli uia nota magno: 
uade qua tutum populo priori, 
rumpe nec sacro uiolente sancta        605 
  foedera mundi. 
  Quisquis audacis tetigit carinae 
nobiles remos nemorisque sacri 
Pelion densa spoliauit umbra, 
quisquis intrauit scopulos uagantes        610 
et tot emensus pelagi labores 
barbara funem religauit ora 
raptor externi rediturus auri, 
exitu diro temerata ponti 
  iura piauit.        615 
Exigit poenas mare prouocatum: 
Tiphys, in primis domitor profundi, 
liquit indocto regimen magistro; 
litore externo, procul a paternis 
occidens regnis tumuloque uili        620 
tectus ignotas iacet inter umbras. 
Aulis amissi memor inde regis 
portibus lentis retinet carinas 
  stare querentes. 
Ille uocali genitus Camena,        625 
cuius ad chordas modulante plectro 
restitit torrens, siluere uenti, 
cui suo cantu uolucris relicto 
adfuit tota comitante silua, 
Thracios sparsus iacuit per agros,        630 
at caput tristi fluitauit Hebro: 
contigit notam Styga Tartarumque, 
  non rediturus. 
Strauit Alcides Aquilone natos, 
patre Neptuno genitum necauit        635 
sumere innumeras solitum figuras: 
ipse post terrae pelagique pacem, 
post feri Ditis patefacta regna 
uiuus ardenti recubans in Oeta 
praebuit saeuis sua membra flammis        640 
tabe consumptus gemini cruoris, 
  munere nuptae. 
Strauit Ancaeum uiolentus ictu 
saetiger; fratrem, Meleagre, matris 
impius mactas morerisque dextra        645 
matris iratae: meruere cuncti++ 
morte quod crimen tener expiauit 
Herculi magno puer inrepertus, 
raptus, heu, tutas puer inter undas? 
ite nunc, fortes, perarate pontum        650 
  fonte timendo. 
Idmonem, quamuis bene fata nosset, 
condidit serpens Libycis harenis; 
omnibus uerax, sibi falsus uni 
concidit Mopsus caruitque Thebis.        655 
ille si uere cecinit futura, 
exul errabit Thetidis maritus; 
fulmine et ponto moriens Oilei        661 
* * * patrioque pendet        660a 
  crimine poenas.        660b 
Igne fallaci nociturus Argis        658 
Nauplius praeceps cadet in profundum; 
coniugis fatum redimens Pheraei        662 
uxor impendes animam marito. 
ipse qui praedam spoliumque iussit 
aureum prima reuehi carina        665 
[ustus accenso Pelias aeno] 
arsit angustas uagus inter undas. 
Iam satis, diui, mare uindicastis: 
  parcite iusso. 
  Nutrix Pauet animus, horret: magna pernicies adest.        670 
immane quantum augescit et semet dolor 
accendit ipse uimque praeteritam integrat. 
uidi furentem saepe et aggressam deos, 
caelum trahentem: maius his, maius parat 
Medea monstrum. namque ut attonito gradu        675 
euasit et penetrale funestum attigit, 
totas opes effundit et quidquid diu 
etiam ipsa timuit promit atque omnem explicat 
turbam malorum, arcana secreta abdita, 
et triste laeua comparans sacrum manu        680 
pestes uocat quascumque feruentis creat 
harena Libyae quasque perpetua niue 
Taurus coercet frigore Arctoo rigens, 
et omne monstrum. tracta magicis cantibus 
squamifera latebris turba desertis adest.        685 
hic saeua serpens corpus immensum trahit 
trifidamque linguam exertat et quaerit quibus 
mortifera ueniat: carmine audito stupet 
tumidumque nodis corpus aggestis plicat 
cogitque in orbes. 'Parua sunt' inquit 'mala        690 
et uile telum est, ima quod tellus creat: 
caelo petam uenena. iam iam tempus est 
aliquid mouere fraude uulgari altius. 
huc ille uasti more torrentis patens 
descendat anguis, cuius immensos duae,        695 
maior minorque, sentiunt nodos ferae 
(maior Pelasgis apta, Sidoniis minor), 
pressasque tandem soluat Ophiuchus manus 
uirusque fundat; adsit ad cantus meos 
lacessere ausus gemina Python numina,        700 
et Hydra et omnis redeat Herculea manu 
succisa serpens caede se reparans sua. 
tu quoque relictis peruigil Colchis ades, 
sopite primum cantibus, serpens, meis.' 
  Postquam euocauit omne serpentum genus,        705 
congerit in unum frugis infaustae mala: 
quaecumque generat inuius saxis Eryx, 
quae fert opertis hieme perpetua iugis 
sparsus cruore Caucasus Promethei, 
et quis sagittas diuites Arabes linunt        711 
pharetraque pugnax Medus aut Parthi leues,        710 
aut quos sub axe frigido sucos legunt        712 
lucis Suebae nobiles Hyrcaniis; 
quodcumque tellus uere nidifico creat 
aut rigida cum iam bruma decussit decus        715 
nemorum et niuali cuncta constrinxit gelu, 
quodcumque gramen flore mortifero uiret, 
dirusue tortis sucus in radicibus 
causas nocendi gignit, attrectat manu. 
Haemonius illas contulit pestes Athos,        720 
has Pindus ingens, illa Pangaei iugis 
teneram cruenta falce deposuit comam; 
has aluit altum gurgitem Tigris premens, 
Danuuius illas, has per arentis plagas 
tepidis Hydaspes gemmifer currens aquis,        725 
nomenque terris qui dedit Baetis suis 
Hesperia pulsans maria languenti uado. 
haec passa ferrum est, dum parat Phoebus diem, 
illius alta nocte succisus frutex; 
at huius ungue secta cantato seges.        730 
  Mortifera carpit gramina ac serpentium 
saniem exprimit miscetque et obscenas aues 
maestique cor bubonis et raucae strigis 
exsecta uiuae uiscera. haec scelerum artifex 
discreta ponit: his rapax uis ignium,        735 
his gelida pigri frigoris glacies inest. 
addit uenenis uerba non illis minus 
metuenda.++Sonuit ecce uesano gradu 
canitque. mundus uocibus primis tremit. 
  Medea Comprecor uulgus silentum uosque ferales deos        740 
et Chaos caecum atque opacam Ditis umbrosi domum, 
Tartari ripis ligatos squalidae Mortis specus. 
supplicis, animae, remissis currite ad thalamos nouos: 
rota resistat membra torquens, tangat Ixion humum, 
Tantalus securus undas hauriat Pirenidas,        745 
[grauior uni poena sedeat coniugis socero mei] 
lubricus per saxa retro Sisyphum soluat lapis. 
uos quoque, urnis quas foratis inritus ludit labor, 
Danaides, coite: uestras hic dies quaerit manus.++ 
nunc meis uocata sacris, noctium sidus, ueni        750 
pessimos induta uultus, fronte non una minax. 
  Tibi more gentis uinculo soluens comam 
secreta nudo nemora lustraui pede 
et euocaui nubibus siccis aquas 
egique ad imum maria, et Oceanus graues        755 
interius undas aestibus uictis dedit, 
pariterque mundus lege confusa aetheris 
et solem et astra uidit et uetitum mare 
tetigistis, ursae. temporum flexi uices: 
aestiua tellus horruit cantu meo,        760 
coacta messem uidit hibernam Ceres; 
uiolenta Phasis uertit in fontem uada 
et Hister, in tot ora diuisus, truces 
compressit undas omnibus ripis piger; 
sonuere fluctus, tumuit insanum mare        765 
tacente uento; nemoris antiqui domus 
amisit umbras uocis imperio meae.++ 
die relicto Phoebus in medio stetit, 
Hyadesque nostris cantibus motae labant: 
adesse sacris tempus est, Phoebe, tuis.        770 
Tibi haec cruenta serta texuntur manu, 
  nouena quae serpens ligat, 
tibi haec Typhoeus membra quae discors tulit, 
  qui regna concussit Iouis. 
uectoris istic perfidi sanguis inest,        775 
  quem Nessus expirans dedit. 
Oetaeus isto cinere defecit rogus, 
  qui uirus Herculeum bibit. 
piae sororis, impiae matris, facem 
  ultricis Althaeae uides.        780 
reliquit istas inuio plumas specu 
  Harpyia, dum Zeten fugit. 
his adice pinnas sauciae Stymphalidos 
  Lernaea passae spicula.++ 
sonuistis, arae, tripodas agnosco meos        785 
  fauente commotos dea. 
  Video Triuiae currus agiles, 
non quos pleno lucida uultu 
  pernox agitat, 
sed quos facie lurida maesta,        790 
cum Thessalicis uexata minis 
caelum freno propiore legit. 
sic face tristem pallida lucem 
  funde per auras, 
horrore nouo terre populos 
inque auxilium, Dictynna, tuum        795 
pretiosa sonent aera Corinthi. 
Tibi sanguineo caespite sacrum 
  sollemne damus, 
tibi de medio rapta sepulcro 
fax nocturnos sustulit ignes,        800 
tibi mota caput flexa uoces 
  ceruice dedi, 
tibi funereo de more iacens 
passos cingit uitta capillos, 
tibi iactatur tristis Stygia 
  ramus ab unda,        805 
tibi nudato pectore maenas 
sacro feriam bracchia cultro. 
manet noster sanguis ad aras: 
assuesce, manus, stringere ferrum 
carosque pati posse cruores++        810 
sacrum laticem percussa dedi. 
Quodsi nimium saepe uocari 
quereris uotis, ignosce, precor: 
causa uocandi, Persei, tuos 
  saepius arcus        815 
una atque eadem est semper, Iason. 
  Tu nunc uestes tinge Creusae, 
quas cum primum sumpserit, imas 
urat serpens flamma medullas. 
Ignis fuluo clusus in auro        820 
latet obscurus, quem mihi caeli 
qui furta luit uiscere feto 
dedit et docuit condere uires 
arte, Prometheus; dedit et tenui 
sulphure tectos Mulciber ignes,        825 
et uiuacis fulgura flammae 
de cognato Phaethonte tuli. 
habeo mediae dona Chimaerae, 
habeo flammas usto tauri 
  gutture raptas,        830 
quas permixto felle Medusae 
tacitum iussi seruare malum. 
  Adde uenenis stimulos, Hecate, 
donisque meis semina flammae 
  condita serua: 
fallant uisus tactusque ferant,        835 
meet in pectus uenasque calor, 
stillent artus ossaque fument 
uincatque suas flagrante coma 
  noua nupta faces. 
  Vota tenentur: ter latratus        840 
audax Hecate dedit et sacros 
edidit ignes face luctifera. 
  Peracta uis est omnis: huc gnatos uoca, 
pretiosa per quos dona nubenti feram. 
  Ite, ite, nati, matris infaustae genus,        845 
placate uobis munere et multa prece 
dominam ac nouercam. uadite et celeres domum 
referte gressus, ultimo amplexu ut fruar. 
  Chorvs Quonam cruenta maenas 
praeceps amore saeuo        850 
rapitur? quod impotenti 
facinus parat furore? 
uultus citatus ira 
riget et caput feroci 
quatiens superba motu        855 
regi minatur ultro. 
  quis credat exulem? 
Flagrant genae rubentes, 
pallor fugat ruborem. 
nullum uagante forma        860 
seruat diu colorem. 
huc fert pedes et illuc, 
ut tigris orba natis 
cursu furente lustrat 
  Gangeticum nemus.        865 
Frenare nescit iras 
Medea, non amores; 
nunc ira amorque causam 
iunxere: quid sequetur? 
quando efferet Pelasgis        870 
nefanda Colchis aruis 
gressum metuque soluet 
regnum simulque reges? 
Nunc, Phoebe, mitte currus 
nullo morante loro,        875 
nox condat alma lucem, 
mergat diem timendum 
  dux noctis Hesperus. 
  Nvntivs Periere cuncta, concidit regni status; 
nata atque genitor cinere permixto iacent.        880 
 Chorus Qua fraude capti? Nuntius Qua solent reges capi: 
donis. Chorus In illis esse quis potuit dolus? 
 Nuntius Et ipse miror uixque iam facto malo 
potuisse fieri credo. Chorus Quis cladis modus? 
 Nuntius Auidus per omnem regiae partem furit        885 
immissus ignis: iam domus tota occidit, 
urbi timetur. Chorus Vnda flammas opprimat. 
 Nuntius Et hoc in ista clade mirandum accidit: 
alit unda flammas, quoque prohibetur magis, 
magis ardet ignis; ipsa praesidia occupat.        890 
  Nutrix Effer citatum sede Pelopea gradum, 
Medea, praeceps quaslibet terras pete. 
  Medea Egone ut recedam? si profugissem prius, 
ad hoc redirem. nuptias specto nouas. 
quid, anime, cessas? sequere felicem impetum.        895 
pars ultionis ista, qua gaudes, quota est? 
amas adhuc, furiose, si satis est tibi 
caelebs Iason. quaere poenarum genus 
haut usitatum iamque sic temet para: 
fas omne cedat, abeat expulsus pudor;        900 
uindicta leuis est quam ferunt purae manus. 
incumbe in iras teque languentem excita 
penitusque ueteres pectore ex imo impetus 
uiolentus hauri. quidquid admissum est adhuc, 
pietas uocetur. hoc age! en faxo sciant        905 
quam leuia fuerint quamque uulgaris notae 
quae commodaui scelera. prolusit dolor 
per ista noster: quid manus poterant rudes 
audere magnum, quid puellaris furor? 
Medea nunc sum; creuit ingenium malis:        910 
iuuat, iuuat rapuisse fraternum caput, 
artus iuuat secuisse et arcano patrem 
spoliasse sacro, iuuat in exitium senis 
armasse natas. quaere materiam, dolor: 
ad omne facinus non rudem dextram afferes.        915 
  Quo te igitur, ira, mittis, aut quae perfido 
intendis hosti tela? nescioquid ferox 
decreuit animus intus et nondum sibi 
audet fateri. stulta properaui nimis: 
ex paelice utinam liberos hostis meus        920 
aliquos haberet++quidquid ex illo tuum est, 
Creusa peperit. placuit hoc poenae genus, 
meritoque placuit: ultimum magno scelus 
animo parandum est: liberi quondam mei, 
uos pro paternis sceleribus poenas date.        925 
  Cor pepulit horror, membra torpescunt gelu 
pectusque tremuit. ira discessit loco 
materque tota coniuge expulsa redit. 
egone ut meorum liberum ac prolis meae 
fundam cruorem? melius, a, demens furor!        930 
incognitum istud facinus ac dirum nefas 
a me quoque absit; quod scelus miseri luent? 
scelus est Iason genitor et maius scelus 
Medea mater++occidant, non sunt mei; 
pereant, mei sunt. crimine et culpa carent,        935 
sunt innocentes, fateor: et frater fuit. 
quid, anime, titubas? ora quid lacrimae rigant 
uariamque nunc huc ira, nunc illuc amor 
diducit? anceps aestus incertam rapit; 
ut saeua rapidi bella cum uenti gerunt,        940 
utrimque fluctus maria discordes agunt 
dubiumque feruet pelagus, haut aliter meum 
cor fluctuatur: ira pietatem fugat 
iramque pietas++cede pietati, dolor. 
  Huc, cara proles, unicum afflictae domus        945 
solamen, huc uos ferte et infusos mihi 
coniungite artus. habeat incolumes pater, 
dum et mater habeat++urguet exilium ac fuga: 
iam iam meo rapientur auulsi e sinu, 
flentes, gementes++osculis pereant patris,        950 
periere matris. rursus increscit dolor 
et feruet odium, repetit inuitam manum 
antiqua Erinys++ira, qua ducis, sequor. 
utinam superbae turba Tantalidos meo 
exisset utero bisque septenos parens        955 
natos tulissem! sterilis in poenas fui++ 
fratri patrique quod sat est, peperi duos. 
  Quonam ista tendit turba Furiarum impotens? 
quem quaerit aut quo flammeos ictus parat, 
aut cui cruentas agmen infernum faces        960 
intentat? ingens anguis excusso sonat 
tortus flagello. quem trabe infesta petit 
Megaera? cuius umbra dispersis uenit 
incerta membris? frater est, poenas petit: 
dabimus, sed omnes. fige luminibus faces,        965 
lania, perure, pectus en Furiis patet. 
  Discedere a me, frater, ultrices deas 
manesque ad imos ire securas iube: 
mihi me relinque et utere hac, frater, manu 
quae strinxit ensem++uictima manes tuos        970 
placamus ista. Quid repens affert sonus? 
parantur arma meque in exitium petunt. 
excelsa nostrae tecta conscendam domus 
caede incohata. perge tu mecum comes. 
tuum quoque ipsa corpus hinc mecum aueham.        975 
nunc hoc age, anime: non in occulto tibi est 
perdenda uirtus; approba populo manum. 
  Iason Quicumque regum cladibus fidus doles, 
concurre, ut ipsam sceleris auctorem horridi 
capiamus. huc, huc, fortis armiferi cohors,        980 
conferte tela, uertite ex imo domum. 
 Medea Iam iam recepi sceptra germanum patrem, 
spoliumque Colchi pecudis auratae tenent; 
rediere regna, rapta uirginitas redit. 
o placida tandem numina, o festum diem,        985 
o nuptialem! uade, perfectum est scelus++ 
uindicta nondum: perage, dum faciunt manus. 
quid nunc moraris, anime? quid dubitas? potens 
iam cecidit ira? paenitet facti, pudet. 
quid, misera, feci? misera? paeniteat licet,        990 
feci. uoluptas magna me inuitam subit, 
et ecce crescit. derat hoc unum mihi, 
spectator iste. nil adhuc facti reor: 
quidquid sine isto fecimus sceleris perit. 
 Iason En ipsa tecti parte praecipiti imminet.        995 
huc rapiat ignes aliquis, ut flammis cadat 
suis perusta. Medea Congere extremum tuis 
natis, Iason, funus ac tumulum strue: 
coniunx socerque iusta iam functis habent 
a me sepulti; gnatus hic fatum tulit,        1000 
hic te uidente dabitur exitio pari. 
 Iason Per numen omne perque communes fugas 
torosque, quos non nostra uiolauit fides, 
iam parce nato. si quod est crimen, meum est: 
me dedo morti; noxium macta caput.        1005 
 Medea Hac qua recusas, qua doles, ferrum exigam. 
i nunc, superbe, uirginum thalamos pete, 
relinque matres. Iason Vnus est poenae satis. 
 Medea Si posset una caede satiari manus, 
nullam petisset. ut duos perimam, tamen        1010 
nimium est dolori numerus angustus meo. 
in matre si quod pignus etiamnunc latet, 
scrutabor ense uiscera et ferro extraham. 
 Iason Iam perage coeptum facinus, haut ultra precor, 
moramque saltem supplicis dona meis.        1015 
 Medea Perfruere lento scelere, ne propera, dolor: 
meus dies est; tempore accepto utimur. 
 Iason Infesta, memet perime. Medea Misereri iubes.++ 
bene est, peractum est. plura non habui, dolor, 
quae tibi litarem. lumina huc tumida alleua,        1020 
ingrate Iason. coniugem agnoscis tuam? 
sic fugere soleo. patuit in caelum uia: 
squamosa gemini colla serpentes iugo 
summissa praebent. recipe iam gnatos, parens; 
ego inter auras aliti curru uehar.        1025 
 Iason Per alta uade spatia sublime aetheris, 
testare nullos esse, qua ueheris, deos.
 

 

 
  Seneca the Younger The Latin Library The Classics Page