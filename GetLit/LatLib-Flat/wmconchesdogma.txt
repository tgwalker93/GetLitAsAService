[William of Conches]: Moralium dogma philosophorum
		 

		 
		 
	 
	
 

 WILLIAM OF CONCHES 
MORALIUM DOGMA PHILOSOPHORUM
 

 

 

 Prooemium 

 Moralium dogma
philosophorum per multa dispersum uolumina tuo quidem instinctu, uir optime et
liberalis, (Henrice R.), contrahere meditabar. Dumque primo conticinii silentio
super hac re scrutabundus memoriam consulerem, repente sompnus obrepsit. Et
ecce uir sobrio decore laudabilis quasdam personas non minus matura grauitate
reuerendas antecedebat. Statimque, ut fit, solo animi augurio primum illum esse
latine eloquentie auctorem Tullium mihi innotuit; post quem ille moralitatis
eruditor elegantissimus Seneca cum quibusdam aliis, quos tibi eorum uerba
deinceps significabunt, se agebat. Vna igitur conferentes arbitrabar
descriptionibus distributionibusque moralem (philo)sophiam quasi in artem nos
colligere; michique ipsi fas erat, que uel ab his uel ab aliis audieram eorum
prouerbiis interponere. Expergefactus autem stili officio audita designans,
breuitati insistendum decreui. Primum ideo quia fragilis est memoria et rerum
turbe non sufficit; necesse est (enim) quantum recipit emittat et antiqua recentibus
obruat. Ideo egregie scriptorem formare uidetur qui dicit: 

 Quicquid
precipies, esto breuis, ut cito dicta 

 percipiant
animi dociles teneantque fideles; 

 omne
superuacuum pleno de pectore manat. 

 Preter hec tua
diligens instancia me tam sepe pol1ici(ti) consumpmationem posscebat, quod
illud certum expertus sum, quia animo desideranti nichil satis festinatur
quodque desiderio mora est etiam celeritas. 

 Ipsius preterea
operis fructus cel(lu)la memoriali diligenter reponendus (nullatenus) diffusius
se tractari permitteret. Nulla enim uite pars, neque publicis neque priuatis,
neque forensibus neque domesticis (in) rebus, morali philosophia uacare potest.
In hac excolenda sita est uite honestas et in negligenda turpitudo. De ea
igitur accipe conpendiosam particulam, ac si de magno flumine ciatum tibi
sorbillandum quis propinet. Puto autem te huic honestatis forme non minimam
impendere diligentiam. Adeo namque arto atque insolubili complexu (inheres)
honesto, quod nec uehemens tumultus huius perniciosissime sedicionis honestatis
curam tibi excutit. Videmus enim, quod licet temporis necessitas ad flagitia te
pertrahat, mens tua contradicit et reclamat. Presentis doctrine expressa mihi
in te uno occurrit imago; quocirca uehementer compatior tibi, imo tue odiosa
morbi pressura lacessite liber(ali)tati. 

 De
consilii capiendi deliberatione 

 Triplex est
capiendi consilii deliberatio: prima est de honesto tantum, secunda de utili
tantum, tercia de conflictu utriusque. Prima subdiuiditur in duas. Namque
dubitamus utrum honestum an turpe sit factum; dubitamus etiam de duobus
honestis quod eorum honestius. Similiter secunda species, id est consultacio
utilis duplex est. Inquirunt enim utrum utile uel inutile sit factum; inquirunt
etiam (de duobus) utilibus propositis utrum eorum utilius sit. Tercia pars, que
est de pugna utilis et honesti, indiuisa est. Sunt itaque quinque
consultationes: prima quid honestum, secunda de comparatione honestorum, tercia
quid utile, quarta de comparatione utilium, quinta consultacio est quando
uidentur utile et honestum sibi aduersari. De his igitur in ordine prefatis
dicendum est. 

 I. De
honesto 

 Honestum est quod
sua ui nos trahit et sua dignitate nos allicit. (Virtus uero est habitus animi
in modum nature rationi consentaneus). Virtus igitur et honestum nomina diuersa
(sunt), res autem subiecta prorsus eadem. Adeo enim gratiosa est uirtus, ut
insitum sit etiam malis probare meliora. Quis est enim qui non inter scelera
opinionem bonitatis affectet? Neminem reperies qui nequitie premiis sine
nequitia frui non malit. 

 Diuiditur itaque
honestum in prudentiam, iusticiam, fortitudinem, temperanciam. Prudentia est
rerum bonarum et malarum et utrarumque discretio. Iusticia est uirtus ius suum
cuique conferens. Fortitudo est considerata periculorum susceptio et laborum
perpessio. Temperantia est uirtus cohibens motus suasu prosperitatis in nos
impetum facientes. 

 Inter has prudentia
reliquas tres precedit quasi serens lucernam et aliis monstrans uiam. Eius enim
est consulere, aliarum trium agere; consilium autem preuenire debet actum. Vnde
ait poeta: Priusquam incipias consulto, et postquam consulueris mature facto
opus est. Et Salomon: Palpebre (tue) gressus tuos precedant. Id autem est
quod consilia actus tuos preueniant. 

 Prudentiam sequitur
iusticia. Sed eius officium duo affectus, scilicet timor et cupiditas, et due
fortune, scilicet aduersitas et prosperitas, prepediunt. Sit enim aliquis quem
sapientia sua dignum beneficio tuo faciat, sit etiam alius dicens tibi quod si
illum sapientem tibi adiungas, incurres odium potentis alicuius: ecce timor ab
offitio iusticie faciet te cessare. Rursus sit aliquis erga quem debeam esse
munificus, tunc si cupio feruare quod habeo, uel quia utile mihi uideo, uel
quia non facile recupero, cupiditas iusticie obuiat. Iccirco iusticiam duabus
columpnis fulcire oportet, scilicet fortitudine contra timorem (et
aduersitatem) et temperantia contra cupiditatem (et prosperitatem). [[In
fortunis patens (est) quia prosperitati opponenda est temperantia, fortitudo
aduersitati; aliter enim illa extolleret, (hec deiceret)]]. 

 I.A. De
prudentia 

 Prudentiam diximus
ese discretionem rerum bonarum et malarum et utrarumque. Hec namque uirtus
discernit bona a malis et bona ab inuicem, mala ab inuicem. Hec quidem, cum sua
ui nos trahat, sub honesto continetur. Omnes (enim) trahimur et ducimur ad
cognitionis cupiditatem, in qua excellere pulcrum putamus, labi autem, errare,
nescire, decipi et malum et turpe. Huius partes sunt prouidentia, circumpectio,
cautio, docilitas. 

 I.A.1. De prouidentia 

 Prouidentia est
presens notio futurum pretractans euentum. Huius offitia sunt ex presentibus
futura perpendere, aduersus uenientem calamitatem consilio premunire. Neque
enim quod ante occulos situm est sufficit intueri: rerum exitus prudencia metitur.
Illud quidem ingenii est ante constituere quid accidere possit in utramque
partem et quid agendum sit, cum quid euenerit, nec committere ut aliquando
dicendum sit: non putarem. Consiliatoris autem debet esse, ne homo felicitati
sue credat, efficere, stultam fiduciam semper permansure potencie illi
excutere, docere etiam omnia mobilia esse, que dedit casus, et maiore cursu
fugere quam ueniunt, nec hisdem gradibus, quibus ad summum uentum est,
retroiri, sed inter maximam et ultimam fortunam nichil interesse. 

 Sed falsi amici pro
consilio adulationem afferunt et una eorum (est) contentio, quis blandissime
fallat. Ex quo innumerabilia ueniunt peccata, cum homines inflati oppinionibus
turpiter irridentur. Vnde poeta: 

 Nichil est quod credere de se 

 non possit, cum laudatur diis equa potestas. 

 Tales enim nos esse
putamus ut iure laudemur. Idcirco multi ignorauere uires suas et dum credunt se
tam magnos quam audiunt, attraxere superuacua bella et in discrimen peruentura.
Exemplum adulantium blande fallentium et ueri consiliatoris sit istud. 

 Medorum rex Xerxes
grecis bellum indixit. Cui familiarium alius dicebat grecos nuntium belli non
expectaturos sed ad primam aduentus famam terga uersuros; alius dicebat Gretiam
non uinci sed obrui mole exercitus; alius timendum esse ne urbes desertas et
uacuas inuenirent: non habiturum regem ubi tantas uires exercere posset; alius
dicebat uix illi rerum naturam sufficere: angusta esse classibus maria,
militibus castra, explicandis copiis equestribus campestria, uix patere celum
sagittis. Dum in hunc modum regem nimia existimatione sui furentem concitarent,
dixit Demaratus: Multitudo ista, que tibi placet, tibi metuenda est. Verum est
enim immodica numquam posse regi; nec diu durare potest quod regi non potest.
Nichil tam magnum quod perire non possit. Acciderunt que dixit Demaratus. Ex
quo apparet plus prouidentie inesse ueris consiliatoribus quam assentatoribus. 

 I.A.2. De circumspectione 

 Circumspectio est
contrariorum uitiorum cautela. Huius officium est frugalitatem sic seruare quod
auaritie fuga dissipationem non incurrat, sic a temeritate recedere quod in
timorem non cadat. Huius officium persuadebat qui dicebat: Omni custodia serua
cor tuum. Dicturus enim custodia premisit omni, ne hinc hostibus fores
claudas et aliunde aditum pandas. 

 I.A.3. De cautione 

 Cautio est
discernere a uirtutibus uitia uirtutum speciem preferentia. Ad offitia huius
ducit Ysidorus dicens: Quedam uitia uirtutum speciem preferunt, unde
perniciosius suos sectatores decipiunt, quia se sub uelamine uirtutis tegunt.
Nam sub pretextu iusticie crudelitas agitur et remissa segnicies mansuetudo
creditur. Et Cicero: Nulle sunt occultiores insidie quam hee que latent in
similitudine offitii. Nam troianus equus idcirco fefellit, quia formam Minerue
mentitus est. 

 I.A.4. De
docilitate 

 Docilitas est
prudencia erudiendi imperitos. Huius (officium) est ut per eam homo prius se
ipsum, post alios formet, iuxta illud sapientis: Fili mi, bibe aquam de
cisterna tua et fluenta putei tui. Diriuentur fontes tui foras et in plateis
aquas (tuas) sparge. Bibere aquam de cisterna (sua) est haurire sapientiam de
mente sua. Omnium autem hominum natura ita comparata est ut aliena melius
iudicent quam sua, quod ideo fit quia in re nostra aut gaudio sumus prepediti nimio
ant egritudine. Fontes foras diriuare est scientias in alios docendo
transfundere. 

 Circa hanc uirtutem
duo sunt uitanda. Vnum ne ignota pro cognitis habeamus hisque temere
assentiamur. Hoc enim est presumptio; quod uitium effugere qui uolet — omnes autem
uelle debent — adhibebit ad res considerandas tempus et meditationem. Alterum
est magnum studium conferre in res obscuras, difficiles et non necesarias, quod
uitium curiositas dicitur. Est enim curiositas non magne utilitati nimiam
operam impendere, sicuti si relicta morali philosophia astrologiam uel abacum
uel geometriam studiose legas. Nam melius est, si pauca sapientie precepta
teneas sed illa in promtu et in usu tibi sint, quam si multa didiceris sed illa
non habeas ad manum. Quemadmodum magnus luctator est non qui omnes nexus
didicit, quorum rarus est usus, sed qui in uno aut altero diligenter se
exercuit. Non enim refert quam multa sciat, si scit quantum uictorie satis est.
Sic in disciplinis multa delectant, pauca iuuant. Licet nescias que ratio occeanum
effundat, quid sit quod gemellorum conceptum separet, partum iungat, cur simul
natis fata diuersa sint: non multum tibi nocebit transire quod nec licet scire,
nec prodest. 

 I.B. De
iustitia 

 Iusticia est uirtus
conseruatrix humane societatis et uite communitatis. Societatem, id est
cohabitacionem hominum, sic seruat iusticia: dum homines cohabitant, obtinet
unus uel agros uel alias possessiones quibus eget alius; idcirco concitaretur
inuidia et sedicio nisi iusticia adesset, que cuique ius suum conferret. Vite
autem communitatem, id est negotia, taliter custodit: dum eundem modum uiuendi,
ut mercaturam uel militiam, plures sectantur, questus unius minuit lucrum
alterius; que res liuorem moueret, nisi iusticia adesset. 

 Hec uirtus etiam
omnia aspera transcendit. Nemo enim iustus esse potest qui mortem, qui exilium,
qui dolorem, qui egestatem timet, aut qui ea que sunt his contraria equitati
anteponit. Ac mea quidem sentencia omnis institutio uite adiumenta hominum
desiderat que per iusticiam parantur, in primis ut habeat homo cum quibus
(familiares) possit conferre sermones. Atque his qui uendunt, emunt, conducunt,
locant contrahendisque negotiis implicantur necessaria est iusticia. Cuius
tanta uis est, ut nec illi, qui maleficio et scelere pascuntur, possint sine
ulla particula iusticie uiuere. Nam qui eorum cuipiam, qui una latrocinantur,
furatur aliquid aut eripit, is nec in latrocinio sibi locum relinquit.
Archipirata, si non equabiliter predam dispertiat, aut interficiatur a sociis
aut relinquatur. 

 I.B.1 De
seueritate 

 Diuiditur autem
iusticia in seueritatem et liberalitatem. Seueritas est uirtus debito supplicio
cohercens iniuriam. Primum ergo seueritatis offitium (est) ut ne cui quis
noceat, nisi lacessitus iniuria; secundum ut communibus utatur pro communibus,
priuatis pro priuatis. Sunt (autem) priuata nulla natura sed aut uetere
occupatione, ut qui quondam in uacua uenerunt, aut uictoria, ut qui bello
potiti sunt, aut lege, ut qui testamento patrum heredes facti sunt. Et quia
eorum, que natura erant communia, proprium cuiusque fit quod cuique optigit, id
quisque teneat. Si quis plus apetet, uiolabit ius humane societatis, et inde
omnis seditio, quod in tuum usum mea priuata transferre conaris. Nam
quietissime homines uiuerent, si duo uerba tollerentur: meum et tuum. 

 Tercium seueritatis
officium est exterminare ex hominum communitate pestiferum genus hominum. Vt
enim quedam membra amputantur, si sanguine et spiritu carere ceperint et nocent
ceteris, sic ista in figura hominis feritas et inmanitas belue a communi uita
segreganda est; sunt enim homines non re sed nomine. Nam quid interest, utrum
ex homine se conuertat quis in beluam an sub hominis figura inmanitatem belue
gerat? Non ergo talibus est parcendum. Nam iudex dampnatur, cum nocens absoluitur.
Cauenda est (autem) maxime ira in puniendo, cum qua nemo tenebit mediocritatem,
que est inter nimium et parum. 

 I.B.2. De
liberalitate 

 Liberalitas est
uirtus beneficiorum erogatrix, quam eandem pro affectu benignitatem, pro
effectu beneficientiam dicimus. Hec uirtus in tribuendo et retribuendo tota
consistit. 

 I.B.2.a I . De beneficiis
tribuendis 

 In tribuendo caue
ne sis durus. Quis enim hominum contentus fuit aut leuiter rogari, aut semel?
Quis, cum aliquid a se peti suspicatus est, frontem non abduxit, uultum
auertit, occupationes simulauit? Eodem animo beneficium debetur quo datur, et
ideo non est negligenter dandum; sibi enim quisque debet quod a nesciente
accepit. Nemo autem libenter debet quod non accepit sed extorsit. 

 Secundo caue
dilationem. Errat qui sperat responsurum sibi quem dilatione lassauit,
expectatione torsit. Ingratum est beneficium quod diu inter manus dantis hesit.
Proximus est enim neganti qui dubitauit: qui tarde fecit diu noluit. Tantum
gratie demis, quantum more adicis. Cum roganti suffundatur rubor, qui hoc
remittit, multiplicat munus suum. Optimum est enim antecedere desiderium
cuiusque, proximum sequi. Non tulit gratis qui, cum rogaret, accepit; nulla
enim res carius constat quam que precibus empta est. Nam molestum uerbum et honorosum
et dimisso uultu dicendum: rogo. Victurum autem est beneficium quod obuiam
uenit. Gratius est quod de facili quam quod de plena manu sumitur, quia actori
detrahit quisquis post illum rogandus est. Nichil eque amarum quam diu pendere;
equiore animo quidam ferunt prescindi spem suam quam trahi. 

 Tercio caue ne
beneficium obsit his quibus uidetur benigne dari uel aliis. Qui dant cuipiam
quod obsit illi, non benefici neque liberales, sed pernitiosi assentatores
iudicandi sunt. Sunt autem multi cupidi glorie, qui eripiunt aliis quod aliis
largiantur. Id autem tam abest ab officio, ut nil magis sit officio contrarium.
Ille ambitioni dedit, non mihi. Ea igitur utamur liberalitate que prosit
amicis, noceat nemini. 

 Quarto caue ne
beneficium maius sit facultate tua. Inest enim in tali liberalitate cupiditas
rapiendi, ut ad largiendum suppetant copie. 

 Quinto caue
exprobrationem. Lex enim beneficii (est) inter duos quod alter statim debet
obliuisci dati, alter memor esse accepti. Numquam data uir bonus cogitat, nisi
ammonitus a reddente. Multum obligauit qui accipere se putauit, cum daret;
dedit tamquam recepturus, recepit tamquam non dedisset. Graues autem
exprobratores et leues, quos paulo post sui muneris penitet, gratiam omnem
corrumpunt. Quibus dicitur: O superbia, nichil a te accipere libet; quicquid
das corrumpis. 

 Sexto caue
maliciosam astuciam inficiandi. Dixit Antigonus cinico petenti talentum plus
esse quam cinicus debeat petere; petenti uero nummum respondit minus esse quam
regem opporteat dare. Ecce maliciose negabat; nam posset dare talentum quia
ipse rex erat, uel nummum qua ille cinicus. Melius Alexander qui, cum daret
ciuitatem cuidam dicenti non conuenire ciuitatem humili fortune sue, respondit:
Non quero quid te opporteat accipere sed quid me dare. 

 Septimo caue de
ingrato querelam facere. Meliorem facies ingratum ferendo, peiorem conquerendo.
Dubiam uerecundiam uox conuitiantis clarior rupit. Nemo id esse, quod iam
uidetur, timet; deprehensus pudor emittitur. Non est ille qualem sperauimus:
simus quales fuimus, ei dissimiles. Ingratus est aduersus unum beneficium:
aduersus alterum non erit; duorum oblitus est: tercium in eorum que exciderant
memoriam reducet. Que ratio est exacerbare eum in quem magna contuleris, ut ex
amico fiat inimicus? Sis munificus in dando, non acerbus in exigendo. Nam cum
altius iniurie quam merita descendant, quid expectat qui offendit, dum obligat? 

 Officium itaque
liberalitatis est omni petenti dare, deos imitari. Si deos imitaris, da etiam
ingratis; nam et sceleratis sol oritur et piratis patent maria. Dii, rerum
omnium optimi actores, ignorantibus beneficia dare incipiunt, ingratis
perseuerant. Non cessant dii beneficia congerere, unam sortiti intencionem,
scilicet prodesse. Imitemur illos: demus etiam si multa in irritum data sunt.
Ingratus est: non mihi fecit iniuriam sed sibi. Nam gratum semper beneficium
delectat, ingratum semel. Non est magni animi beneficium dare et perdere,
perdere autem et dare magni animi est. Hec est uirtus dare beneficia non utique
reditura. Malim non recipere quam non dare. Qui non dat, uitium ingrati
antecedit, et beneficium accipere est libertatem uendere. Ideo si promittis
indigno, da non tamquam munus, sed dictum tuum redime. 

 Quamuis autem omni
petenti dare debeas, tamen in beneficio habendus est delectus dignitatis. In
quo spectandi sunt mores eius cui datur et animus erga nos et cohabitacio et
uite societas et ad nostras utilitates officia ante collata. Etiam si non
uiuitur cum perfectis sed simulacra uirtutis habentibus, neminem puto
negligendum in quo aliqua significatio uirtutis appareat. Colendus est maxime
quisque in quantum lenioribus uirtutibus, modestia scilicet et temperantia,
ornatior erit. Nam fortis animus plerumque feruentior est in non sapiente. 

 Primum illud est in
officio, ut a quo plurimum diligimur, ei plurimum tribuamus. Multa enim faciunt
multi repentino impetu animi, quasi quodam uento incitati; que beneficia eque
magna non sunt habenda atque ea que considerate delata sunt. Iterum alia causa
est eius qui calamitate premitur, alia eius qui res meliores querit nullis suis
rebus aduersis. Propensior enim benignitas debebitur in calamitosos, nisi forte
erunt digni calamitate. In his tamen, qui altiorem gradum ascendere uolunt,
omnino restricti esse non debemus. Iterum melius apud bonos quam apud diuites
puto collocari beneficium. Nam qui locupletes sunt obligari beneficio nolunt,
sed cum acceperint beneficium quamuis magnum, beneficium se dedisse
arbitrantur, aut aliquod a se expectari suspicantur. Item si malo opulento
benefacias, in illo uno aut forte in eius familia manet gratia; si autem inopi
et bono, omnes inopes boni presidium sibi paratum uident. Et cum inopi bono
benefacias, spectatum se, non suam fortunam putat. Ideo si in contentionem
ueniet res, sequere Temistoclem qui ait: Malo uirum qui peccunia egeat, quam
peccuniam que uiro. 

 Dabimus munera non
superuacua: mulieri non dabis arma militaria. Dabimus munera non exprobratura
cuique suum morbum: ebrioso non dabis uina. Munera duratura queramus, quia
numquam ammonere debemus; munera non tam pretiosa quam rara. Hactenus hec ad
tribuentes. 

 I.B.2.a II . De beneficiis
retribuendis 

 Nullum officium
referenda gratia magis necessarium. Nam si Hesiodus iubet reddere maiore
mensura que acceperis utenda, quid debemus facere prouocati beneficio? Imitari
agros fertiles qui multo plus afferunt quam acceperunt. Quia si non dubitamus
officia conferre his quos speramus nobis profuturos, quales debemus esse in eos
qui iam profuerunt? Nam demus uel non demus, in nostra potestate est; non
reddere uero bono uiro non licet, si absque iniuria id facere possit. 

 Primo ergo caue ne
obliuiscaris beneficii. Omnes enim immemorem beneficii oderunt eamque iniuriam
sibi etiam fieri putant in liberalitate deterrenda. Nam ingratus est qui negat
se accepisse beneficium, ingratus qui dissimulat, ingratus qui non reddit,
ingratissimus omnium qui oblitus est. Numquam gratus fieri potest cui totum
beneficium elapsum est. Apparet illum non sepe de reddendo cogitasse cui
obrepsit obliuio. Numquam uoluit esse gratus qui beneficium tam longe proiecit
ut extra conspectum suum poneret. Memoria enim nil perdit, nisi ad quod non
sepe respexit. Ideo dico ne obliuiscaris preteriti benefitii. Ad preterita enim
beneficia pauci animum retorquent. Nemo, quod fuit, in preterito, sed tamquam
in perdito ponit. Si ad iudicem te uocat, incipit non esse beneficium sed
creditum. Et cum res honestissima sit referre gratiam, desinit esse honesta, si
est necessaria. 

 Secundo caue ne ad
beneficium per iniuriam accedas. Sunt enim quidam nimis grati; hii aliquid
incommodi precari solent his quibus obligati sunt, ut probent affectum
beneficii memorem. Horum animus similis est prauo amore flagrantibus; illi enim
amice sue optant exilium ut fugientem comitentur, optant inopiam ut magis
desideranti donent, optant morbum ut assideant, et quicquid optaret inimicus
amantes uouent. Fere idem exitus est odii et amoris insani. Sed nequitia est ut
extrahas mergere, euertere ut suscites, includere ut emittas. Non enim
beneficium iniurie finis, ne(c) umquam id detraxisse meritum est, quod ipse qui
detraxit intulerat. 

 Tertio caue ne
nimis festines ostendere te gratum. Qui antecedit tempus retribuendi eque
peccat quam qui non sequitur. Quod apud te non uis morari honus iudicas, non
munus. Reiciendi signum est protinus aliud inuicem mittere et munus munere
expungere. Penitet accepti beneficii quem nondum redditi piget. 

 Quarto caue ne clam
gratiam referas. Ingratus est qui remotis arbitris gratias agit. Hoc autem
obserua in primis ut benigne accipias. Si benigne accipis, retulisti gratiam,
non ut solutum te putes, sed ut securior debeas. Voluntati enim uoluntate
satisfecimus, rem rei debemus. 

 I.B.2.b I . De beneficentia
(benignitate) operae et pecuniae 

 Rursus
beneficientia alia opere, alia pecunie. Facilior est ea que est peccunie,
presertim locupleti; prima splendidior et uiro bono dignior. De illa scriptum
est: Nulli preclusa est uirtus, omnibus patet; non querit domum, non censum:
nudo homine contempta est. Et quamuis utraque gratum faci(a)t, tamen altera ex
archa, altera ex uirtute depromitur. Item ea que est peccunie materiam suam
exhaurit. Itaque benignitate tollitur benignitas; hac quo in plures usus sis,
eo minus in multos uti possis. Altera uero consuetudine benefaciendi paraciores
et exercitaciores facit. Dum macedonum fauorem peccunie largicione captaret
Alexander, scripsit ad eum pater hec uerba: Quis error in istam spem te
induxit ut eos tibi fideles putares quos peccunia corrupisses. An tu id agis ut
macedones non te regem sed ministrum et prebitorem putent? Fit enim deterior
qui accipit atque ad idem semper expectandum paracior. 

 Non tamen hoc genus
benignitatis omnino refutandum est. Nam sepe idoneis hominibus indigentibus de
re familiari impertiendum est, sed diligenter et moderate. Multi enim
patrimonia effuderunt inconsulte largiendo. Nichil autem stultius est quam
curare ut id diutius facere non possis quod libenter facias. Secuntur etiam
largicionem rapine. Cum enim dando egere ceperint, alienis bonis manus inferre
coguntur, et maiora odia eorum assecuntur quibus ademerunt, quam fauores eorum
quibus dederunt. 

 Duo sunt genera
largorum, quorum alteri dissipatores, alteri liberales. Dissipatores, qui
epulis et muneribus histrionum et lenonum peccunias profundunt, quarum memoriam
aut breuem aut nullam omnino sunt relicturi. Liberales, qui suis facultatibus
aut captos a predonibus redimunt aut amicos in filiarum collocatione iuuant uel
in alia re querenda uel augenda. 

 Beneficientia opere
exercetur iuuando consilio, defendendo in causis eloquio. Sed ammonendi sunt,
cum iuuare alios uelint, ne alios offendant. Sepe enim aut eos ledunt quos non
debent, aut eos quos non expedit. Si inprudentes, negligentie est; si scientes,
temeritatis. Vtendum est excusatione aduersus eos quos inuitus offendas, quare
aliter facere non potueris, ceterisque offitiis id quod uiolatum est,
recompensandum erit. Sed cum ex acusatione et defensione constet causa,
laudabilior est defensio; sed tamen accusatio persepe probata, quam tamen semel
et non sepe suscipere debemus. Duri enim hominis, uel potius uix hominis,
uidetur esse periculum capitis inferre multis. Sordidum etiam est ad famam
committere, ut accusator nomineris. Diligenter quoque tenendum est, ne
innocentem iudicio capitis arcessas quod absque scelere nequit fieri. Nam quid
tam inhumanum quam eloquentiam ad salutem hominum datam ad bonorum perniciem
conuertere. 

 Iudicis est semper
uerum sequi, patroni non numquam ueri simile, etiam si minus sit uerum,
defendere. Omnes autem, qui de rebus dubiis consultant, ab odio, amicitia, ira
atque misericordia uacuos esse decet. Haut facile animus uerum prouidet, ubi
illa officiunt. Nam iudices 

 sepe
propter inuidiam adimunt diuiti 

 et
propter misericordiam addunt pauperi. 

 Deponit autem
quisque personam amici, cum induit personam iudicis. 

 Curandum est etiam
ne, tamquam in suam possessionem uenerit sermo, excludant alios, sed cum
reliquis in rebus, tum in sermone communi uicissitudinem non iniquam putent.
Videant etiam ne sermo uitium indicet inesse moribus; quod solet euenire, cum
studiose de absentibus detrahendi causa aut per ridiculum aut maledice aliquid
dicitur. 

 Curandum est etiam
ut eos, cum quibus sermonem conferamus, et uereri et diligere uideamur.
Obiurgationes non numquam incidunt necessarie, in quibus utendum est et uocis
contencione et uerborum grauitate acriore. Id agendum est etiam ut ea facere
non uideamur irati, sed ut ad urendum et secandum sic ad hoc genus castigandi
raro et inuiti ueniemus. Sed tamen ira procul absit, cum qua nil recte, nil
considerate fieri potest. Illud etiam acerbitatis quod habet obiurgatio
significandum est causa illius, qui obiurgetur, esse susceptum. In illis etiam
contencionibus que cum inimicissimis fiunt, etiam si nobis indigna audiamus,
rectum est grauitatem retinere, iracundiam pellere. Que enim cum aliqua
perturbatione fiunt, ea nec constanter fieri possunt, nec ab his, qui adsunt,
probari. Deforme etiam de se ipso predicare, presertim falsa, et cum irrisione
audientium imitari militem gloriosum. 

 In his omnibus
mores hominum, non fortunam, sequi oportebit. Sed quis est qui cause inopis et
boni non anteponat gratiam fortunati et potentis? A quo enim expeditior
remuneratio uidetur, in eum est uoluntas nostra propensior. 

 I.B.2.b II . De alia benignitatis
partitione 

 Rursus alia
benignitatis particio. Quecumque enim uirtutes bonis reddunt debitum eius sunt
partes. Reddit enim deo ius suum religio, pietas parentibus, innocentia
minoribus, amicitia equalibus, reuerentia maioribus, concordia conciuibus,
misericordia egenis. 

 I.B.2.b II .α. De
religione 

 Religio est uirtus
diuinitatis curam cerimoniamque afferens. Huius officium primum est perpetrati
sceleris penitere. 

 Scelerum
si bene penitet, 

 eradenda
praui cupidinis 

 sunt elementa, et tenere nimis 

 mentes asperioribus 

 formande studiis. 

 Ideoque religionis
officium secundum est temporalium mutabilitatem paruipendere. Namque 

 truditur
dies die 

 noueque pergunt interire lune. 

 Inmortalia
ne speres, monet annus et almum 

 que rapit hora diem. 

 Dampna
tamen celeres reparant celestia lune: 

 nos, ubi decidimus, 

 quo pius Eneas, quo Tullus diues et Ancus, 

 puluis et umbra sumus. 

 Debemur
morti nos nostraque. 

 Ideo tercium sit
huius uirtutis officium uitam nostram ex toto deo committere, iuxta illud
poete: 

 Si consilium uis, 

 permittes ipsis expendere numinibus quid 

 conueniat nobis rebusque sit utile nostris. 

 Nam pro iocundis aptissima queque dabunt dii. 

 Carior est illis homo quam sibi. 

 Orandum est ut sit mens sana in corpore sano. 

 Non tamen uotis
auxilia deorum parantur, sed uigilando, agendo, bene consulendo prospere omnia
cedunt. Vbi socordie atque ignauie te tradideris, nequicquam deos implores:
sunt enim irati et infesti. Tunc scito te omnibus cupiditatibus solutum, cum en
perueneris ut nichil deum roges, nisi quod rogare possis palam. Quanta dementia
est hominum! Turpissima uota diis insusurrant, et si quis admouerit aurem,
conticescent; et quod scire hominem nolunt, a deo petunt. Tu uero sic uiue cum
hominibus, tamquam deus uideat, sic loquere cum deo, tanquam homines audiant. 

 Quartum religionis
officium ueritatem seruare. Nam liberi et serui personam ueritas separat,
mendacium iungit. Ideo hanc uirtutem putant fidem appellatam, eo quod per eam
fiat dictum. Non tamen promissa seruanda sunt ea que sint his quibus
promiseris inutilia; nec, si tibi plus noceant quam illi prosint, contra
officium est dampnum maius anteponi minori. Vt si institueris cuipiam te
aduocatum in causam illius uenturum atque interim grauiter egrotare filius
ceperit, non est contra officium non facere quod dixeris. Sed nec deposita
semper reddenda. Si enim gladium quis apud te sana mente deposuerit et repetat
insaniens, reddere peccatum est, officium non reddere. Si is qui apud te
peccuniam deposuerit, bellum inferat patrie, non reddas depositum; faceres enim
contra rempublicam que tibi debet esse carissima. Sic multa que honesta
uidentur natura, temporibus fiunt inhonesta. 

 I.B.2.b II .β. De
pietate 

 Pietas est per quam
sanguine iunctis et patrie beniuolis officium et diligens tribuitur cultus. In
officia huius ipsa natura ducit. Quemadmodum nemo in amorem sui coartandus est,
sic nec lex iubet amare parentes, indulgere liberis. Superuacuum est enim in
quod imus nos impelli. Quocirca plus cauendum est ne aliquam nostris moliamur
iniuriam. Quem enim alienum tibi fidum inueneris, si tuis hostis fueris? Qui
fallere audebit patrem, qualis erit in ceteros? 

 I.B.2.b II .γ. De
innocentia 

 Innocentia est
puritas animi omnem iniurie illationem abhorrens. Hac uirtute dii placantur: 

 Inmunis aram si tetigit manus, 

 non sumptuosa blandior hostia 

 mollibit aduersos penates. 

 Hanc seruare qui
uolet, omnia scelera sua, licet minima, estimet magna. 

 Nam uitiis nemo sine nascitur; optimus ille est 

 qui minimis urgetur. 

 Nemo satis credit tantum delinquere, quantum 

 permittas: adeo indulgent sibi latius omnes. 

 I.B.2.b II .δ. De
amicitia 

 Huius officium
multos allicere nullius lesione. Nam multis minatur qui uni facit iniuriam.
Aliud officium ultionem non querere. Ridiculum est enim odio nocentis
innocentiam perdere. Neque umquam scelus scelere uindicandum est. Multos
pessumdedit quod iniurias suas acerbius ulcisci uoluerunt. 

 Amicitia est uoluntas
bona erga aliquem causa illius. Huius officium idem uelle et idem nolle;
alterum secreto amonere, palam laudare. 

 Hec quidem lex est
in amicitia ut neque rogemus res turpes, nec faciamus rogati. Alia lex est ut
cum amico cuncta deliberes, sed prius de ipso. Tercia ne studeas nosse quod
ille uult latere. Dissimulare enim magis humanum est, quam dare operam id scire
quo nos amicus oderit. Quarta ne asperitas amicitiam dirimat, iuxta illud
poete: 

 Aduersis non deesse decet sed leta secutos. 

 Nulla fides umquam miseros elegit amicos. 

 Si autem uis amari, ama. 

 I.B.2.b II .ε. De
reuerentia 

 Reuerentia est
uirtus personis grauibus uel aliqua prelatione sublimatis debite
honorificationis cultum exhibens. Huius officium est imitari maiores. Optimum
est enim maiorum uestigia sequi, si recta precedunt. Eligendus est autem nobis
uir bonus et semper ante occulos habendus, ut sic tamquam illo spectante
uiuamus et omnia tamquam illo uidente faciamus. Magna enim peccatorum pars
tollitur, si peccatis testis assistat. Ideo nullum locum putaueris esse sine
teste. 

 I.B.2.b II .ζ. De concordia 

 Concordia est
uirtus conciues et compatriotas in eodem iure et cohabitacione spontanee
uinciens. Huius hec sunt officia, ut preclare a Platone scriptum est: Non nobis
solum nati sumus ortusque nostri partem patria uendicat, partem amici; atque,
ut placet stoicis, omnia ad usum hominum creari, homines autem hominum causa
generatos esse, uerum est, ut ipsi inter se aliis alii prodessent. Idcirco in
hoc naturam debemus ducem sequi, communes utilitates in medium afferre,
deuincire hominum inter homines societatem mutacione officiorum, dando
accipiendo, tum artibus, tum opera, tum facultatibus, tum facile multa multis
de iure suo cedendo. Est enim non modo liberale sed interdum etiam fructuosum
paulum de suo iure decedere. Nam concordia parue res crescunt, discordia maxime
dilabuntur. 

 I.B.2.b II .η. De misericordia 

 Misericordia est
uirtus per quam animus super calamitate afflictorum mouetur. 

 Hec uirtus nichil
humani a se alienum putat: aliorum commoda uel dampna sua existimat. Qui autem
in calamitoso misericors est sui meminit. 

 Est tamen difficilis
cura rerum alienarum. 

 I.B I . De iniustitia 

 Duobus prefatis
iusticie generibus totidem contraposita iniusticie genera summopere cauere
oportet, scilicet truculentiam et negligentiam. Et est truculentia iniusticia
inferens iniuriam, negligentia uero non propulsare iniuriam, cum possit et
debeat. Est autem negligentia seueritati contraria; contraponuntur enim
defendere et defensionem contempnere. Similiter truculentia liberalitati
repugnat; repugnant enim beneficium dare et iniuriam irrogare. 

 I.B I .1. De truculentia 

 Truculentie cause
(sunt) metus, auaricia, ambitio. Metus, cum his, qui nocere alteri cogitat,
timet ne, nisi id fecerit, ipse afficiatur incommodo. Auaritia autem, cum
iniuriam aggrediuntur, ut adipiscantur ea que cupiunt. Ambitio quoque, id est
amor prelationum, multos mortales falsos fieri coegit, aliud clausum in
pectore, aliud in lingua promptum habere, amicitias inimicitiasque non ex re
sed ex comodo estimare magisque uultum quam ingenium bonum habere. 

 Est autem in hoc
genere hoc molestum quod in magnanimis et rnunificis sepius incidit potencie
cupiditas. Magnanimitas autem promptiores facit ad impugnandum, munificentia
uero plura dat illis auxilia; unde ex eorum ambitione maius prouenit flagitium.
Preterea uerum est illud quod legitur: 

 Nulla
fides regni sociis omnisque potestas 

 inpatiens
consortis erit. 

 Proh cecus et amens 

 ambitione
furor; 

 Nulla fides pietasque uiris, qui castra secuntur, 

 uenalesque manus: ibi fas ubi maxima merces. 

 I.B I .1.a-b. De ui et
fraude 

 Diuiditur
truculentia in uim et fraudem. Fraus quasi uulpecule, uis leonis uidetur.
Vtrumque ab homine alienissimum, sed fraus odio digna maiore. Totius enim
iniusticie nulla capitalior quam eorum qui tum, maxime cum fallunt, id agunt ut
uiri boni uideantur. Idcireo 

 numquam te fallant animi fub uulpe latentes. 

 Hispida membra quidem et dure per brachia sete 

 promittunt atrocem animum. 

 Frontis nulla fides; quis enim non uicus habundat 

 tristibus obscenis? 

 I.B I .2. De
negligentia 

 Pretermittende
autem defensionis, id est negligentie, he sunt cause: aut inimicitias aut
laborem aut sumptus suscipere nolunt, aut suis occupationibus sic detinentur
aut odio ita elongantur, quod eos quos tueri debent desertos esse patiuntur.
Tucius autem bonum quam malum negligere: bonus tantummodo segnior fit ubi
negligas, malus improbior. Tutius quoque locupletem quam calamitosum: omnes
enim, quibus res minus secunde sunt, nescio quomodo suspiciosi; ad contumeliam
omnia accipiunt; magis propter suam impotenciam se semper credunt negligi. 

 In omni autem iniusticia
permultum interest, utrum perturbacione animi an consulto fiat iniuria.
Perturbatio enim plerumque breuis et ad tempus. Ideo leuiora sunt que repentino
motu accidunt, quam ea que premeditata inferuntur. 

 I.C. De
fortitudine 

 Fortitudo est
uirtus retundens impetus aduersitatis. Huius autem partes sunt quecumque hoc
efficiunt; he autem sunt magnanimitas, fiducia, securitas, magnificentia,
constancia, paciencia. 

 Magnanimitas (est)
difficilium spontanea et rationabilis aggressio. Fiducia est certa spes animi
perducendi ad finem rem incoatam. Securitas est incomoditates imminentes et rei
incoate affines non formidare. Magnificentia est difficilium et praecla(ro)rum
consummatio. Constancia est stabilitas animi firma et in proposito perseuerans.
Paciencia est uirtus contumeliarum et omnis aduersitatis impetus equanimiter
portans. 

 I.C.1. De
magnanimitate 

 Ad magnanimitatis
officium persuadet poeta dum dicit: 

 Componite mentes 

 ad magnum uirtutis opus summosque labores. 

 Et alius poeta
dicit: 

 Virtus, recludens immeritis mori 

 celum, negata temptat ire uia 

 cetusque uulgares et udam 

 spernit humum fugiente penna. 

 Hec enim uirtus,
cum ad aspera ineunda pronum faciat, potius communem utilitatem quam sua
commoda attendit. Sicut enim sciencia remota a iusticia calliditas potius quam
sapiencia appellanda est, sic animus ad periculum paratus, si sua cupiditate,
non communi utilitate impellitur, temeritatis potius nomen habet quam
fortitudinis. 

 Hec uirtus torporem sic excitat: 

 Tolle moras! semper nocuit differre paratis. 

 Incipe!
uiuendi recte qui prorogat horam, 

 rusticus
expectat dum defluat amnis; at ille 

 labitur
et labetur in omne uolubilis euum. 

 Cras
hoc fiet idem. Cras fiet? Qui(d), quasi magnum 

 nempe
diem, donas! Sed cum lux altera uenit, 

 iam
cras hesternum consumpsimus: ecce aliud cras 

 egerit
hos annos et semper paulum erit ultra. 

 Huius officium sic
monstrat philosophus: Magnanimi sunt habendi non qui faciunt sed qui propulsant
iniuriam. 

 Prima sit in hac
uirtute cautela auaricie. Non est enim consentaneum qui metu non frangatur, eum
frangi cupiditate, nec qui inuictum se a labore prestiterit, eum uinci a
uoluptate. 

 Secunda est cautela
ambitionis. Per difficultates enim queritur claritudo. Quod enim difficilius,
hoc preclarius. (Vix) enim inuenitur qui laboribus susceptis non quasi mercedem
desideret gloriam. Virtutis enim fructum sapiens in conscientia, stultus autem
in gloria ponit. Per gloriam autem ad prelationes arbitrantur se ascensuros.
Vera autem magnitudo principem se esse mauult quam uideri. Qui autem errore
imperite multitudinis pendet in magnis uiris non est habendus. Idcirco per
gloriam non sunt honores querendi; uerum est enim illud poete: 

 Virtus, repulse nescia sordide, 

 intaminatis fulget honoribus, 

 nec sumit aut ponit secures 

 arbitrio popularis aure. 

 Tercia est
temeritatis cautela. Temere namque in acie uersari et manu cum hoste confligere
inmane quiddam est et belluarum simile. Si tamen necessitas postulat,
decertandum erit et mors turpitudini anteponenda. Numquam periculi fuga
committendum est, ut inbelles et timidi uideamur. Verum est enim illud poete: 

 Ignauum scelus est tantum fuga. 

 Sed fugiendum illud
etiam est ne offeramus nos periculis absque causa, quo nichil potest esse
stultius. Quare in adeundis periculis imitemur medicorum consuetudinem. Illi
enim leuiter egrotantes leuiter curant, grauioribus autem morbis ancipites
curaciones adhibere coguntur. Quare in tranquillo tempestatem aduersam optare
dementis est, subuenire autem tempestati quauis ratione sapientis est, eoque
magis si plus adhipiscare re explicata boni quam formidata mali. Verum est enim
quod in poeta legitur: 

 Vis consilii expers mole ruit sua, 

 uim temperatam dii quoque prouehunt 

 in maius; idem odere uires 

 omne
nefas animo mouentes. 

 I.C.2. De
fiducia 

 Fiducie officium
est ad consummationem rei festinare, iuxta illud: 

 Nil credens actum, cum quid superesset agendum. 

 I.C.3. De
securitate 

 Securitatis
officium est contra aspera fortune solatium dare, iuxta illud: 

 Sperat
infestis, metuit secundis 

 alteram
fortem bene preparatum 

 pectus. Informes hiemes reducit 

 Iupiter, idem 

 summouet. Nec, si male nunc, et olim 

 sic erit. 

 Grata
superueniet que non sperabitur hora. 

 Contra hanc
uirtutem sic confligit timor: Morieris. Securitas: Ista est hominis natura,
non pena. Hac conditione intraui, ut exirem. Gentium lex est quod acceperis
reddere. Peregrinatio est uita; cum multum ambulaueris, redeundum est. Stultum
est timere quod non possis uitare. 

 Mors ultima pena, 

 non metuenda uiris. 

 Mortem non effugit
etiam qui distulit. Moriar nec primus, nec ultimus. Omnes me antecesserunt,
omnes sequentur. Hae condicione cuncta gignuntur: quod cepit et desinet. 

 Timor: Sed
decollaberis. Securitas: (Quid interest, cesim moriar an punctim? 

 Timor: Sed sepe
ferieris et multi in te gladii conuenient. Securitas: (Quid refert quam multa
sint uulnera? Non potest amplius quam unum mortiferum esse. 

 (Timor: Sed
peregre morieris. Securitas: Non est grauior foris quam domi somnus.) 

 Timor: Sed iuuenis
morieris. Securitas: Optimum est ante mori quam optes. 

 Hec
data pena diu uiuentibus, ut renouata 

 semper
clade domus multis in luctibus inque 

 perpetuo
merore et nigra ueste senesca(n)t. 

 Ideo optimum est
mori, cum iuuat uiuere. Nam 

 Nisi
sum(m)a dies pariter cum fine bonorum 

 affuit
et celeri preuertit tristia leto, 

 dedecori
est fortuna prior. Quisquamne secundis 

 tradere
se satis audet, nisi morte parata? 

 Iuuenis moriar.
Fortasse alicui me malo fortuna subducit, ut nulli alii, certe uel senectuti. 

 Non prematuri cineres, non funus acerbum 

 luxurie, sed morte magis metuenda senectus. 

 Non refert quot
annos habeam, sed quot acceperim. Si plus to uiuere non possum, hec est mea
senectus. Quicumque ad extremum fati sui uenit, senex moritur. 

 Timor: Insepultus
eris. Securitas: 

 Facilis iactura sepulcri. 

 Tabesne cadauera soluat 

 an rogus, haut refert; placido natura receptat 

 cuncta sinu, finemque sui sibi corpora debent. 

 Libera fortuna mors est; capit omnia tellus 

 que genuit. Celo tegitur qui non habet urnam. 

 Si nichil sentio,
non pertinet ad me corporis insepulti (iniuria); si sentio, omnis sepultura
tormentum. Non defunctorum causa sed uiuorum inuenta est sepultura. Alios terra
obruit, alios ignis consumit, in quo parcitur occulis nostris. 

 (T[imor]): Sed
egrotabis. (S[ecuritas]): Aut relinquam febrem, aut ipsa me. Cum a morbo mihi
res est, aut uincetur, aut uincet. 

 T[imor]: Male de
te homines locuntur. S[ecuritas]: Malis diplicere est laudari. Nullam
auctoritatem habet sentencia, ubi qui dampnandus est dampnat. Male de me
locuntur qui bene nesciunt loqui. Faciunt non quod mereor sed quod solent. Equo
animo audienda sunt imperitorum conuitia et ad honesta uadenti contempnendus
est ipse contemptus. 

 T[imor]: Dolor
imminet. S[ecuritas]: Si exiguus est, feramus, quia leuis est pacientia; si grauis,
feramus, quia non leuis est gloria. 

 Sed dicit homo:
Dura res est dolor. (S[ecuritas]): Imo tu mollis. 

 (Homo): Pauci
dolorem ferre possunt. (S[ecuritas]): Simus ex illis! 

 Homo: Fugiamus
dolorem. S[ecuritas]: Quid, quod ille sequitur fugientem? 

 Homo: Paupertas
michi grauis est. S[ecuritas]: Imo tu paupertati. Non est in paupertate
uitium sed in paupere. Pauper es quia tibi pauper uideris. 

 Homo: Non sum
potens. S[ecuritas]: Gaude, impotens non eris. 

 Homo: Iniuriam
potero accipere. S[ecuritas]: Gaude, facere non poteris. 

 Homo: Magnam
peccuniam habet ille. S[ecuritas]: Hominem illum iudicas: archa est. Quis
plenis inuidet loculis? 

 Homo: Multum habet
ille. S[ecuritas]: Si auarus, non habet; si prodigus, non habebit. 

 Homo: Multi illum
secuntur. S[ecuritas]: Mel musce secuntur, Cadauera lupi, frumenta formice.
Predam, non hominem, sequitur ista turba. 

 Homo: Peccuniam
perdidi. S[ecuritas]: Fortasse te illa perderet. 

 H[omo]: Peccuniam
perdidi. S[ecuritas]: Et illa quam multos. 

 H[omo]: Peccuniam
perdidi. S[ecuritas]: O te felicem, si cum illa auariciam perdidisti. 

 H[omo]: Peccuniam
perdidi. S[ecuritas]: Quam ut tu haberes, alius ante (te) perdiderat. 

 H[omo]: Occulos
(perdidi). S[ecuritas]: (Sed) habet (et) nox uoluptates suas. 

 H[omo]: Occulos
perdidi. S[ecuritas]: Quam multis cupiditatibus uia incisa est. 

 H[omo]: Amisi
liberos. S[ecuritas]: Stultus est qui mortem mortalium deflet. Perierunt
perituri. Recepit eos deus, non abstulit. 

 In hunc modum
numquam fidele consilium daturus timor, cum uirtute init bellum. Sed uerum est
quod in poeta legitur: 

 Iustum et tenacem propositi uirum 

 non ardor ciuium praua iubentium, 

 non uultus instantis tyranni 

 mente quatit solida. 

 Sed contra: 

 Multos in summa pericula misit 

 uenturi timor ipse mali; fortissimus ille est 

 qui promptus metuenda pati. 

 Fortis enim et
constantis animi est non perturbari in rebus aduersis, nec tumultuantem de
gradu dehici, sed presente consilio uti, nec a ratione discedere. Plura enim
sunt que nos terrent quam que premunt et sepius opinione quam re laboramus.
Ideo ne sis miser ante tempus, cum illa que uelut imminentia expauisti fortasse
numquam uentura sint. 

 I.C.4. De
magnificentia 

 Magnificentie
officia partim paccata, partim bellica. 

 In paccatis duo
precepta Platonis tenenda sunt prelatis: unum ut utilitatem ciuium sic
tueantur, ut quecumque agunt ad eam referant, obliti commodorum suorum; alterum
ut totum corpus ciuitatis curent, ne dum partem aliquam tuentur, reliquas deserant.
Qui enin parti consulunt, partem deserunt, pernitiosissimam seditionem in
ciuitatem inducunt. Caueant etiam contentionem. Dicit enim Plato similiter
facere eos qui inter se contenderent uter potius ciuitatem amministraret, ut si
naute certarent quis eorum potissimum gubernaret. 

 In bellicis autem
officiis illud primum (est) ea intentione suscipere bella, ut sine iniuria in
pace uiuatur. 

 Secundum priusquam
aggrediare adhibere diligentem preparationem. Longa enim belli preparatio
celerem affert uictoriam. Hic autem apparatus in quatuor rebus cernitur,
scilicet in clientelis, municipiis, sumptu et armis. Omnia autem prius experiri
quam armis decertare sapientem decet; et melius est tibi prospicere quam
aduersarium ulcisci accepta iniuria. 

 Tercium officium
est ne temere desperes propter ignauiam aut nimis confidas propter cupiditatem.
In pericula enim ducit amor habendi inmoderatus iuxta illud: 

 Aurum
per medios ire satellites 

 et
perrumpere amat saxa potencius 

 hictu
fulmineo. 

 Munera 

 seuos
illaqueant duces. 

 Quartum officium
est plus turpitudinem quam mortem horrere, plus ad honestatem quam ad salutem
uel alia commoda spectare, non tamen rumores saluti preponere. 

 Quintum officium
est copias suas crebris laboribus exercere. Verum est enim quod in poeta legitur: 

 Variam semper dant otia mentem. 

 Sextum officium
est, postquam ad bellandum uentum est, hortando bonam indolem erigere, modo
laudibus animos afficere, (modo) ammonitionibus desidiam discutere. 

 Septimum officium
est in concursu ad primos impetus adcurrere, inclinatis opem ferre, labentes
fulcire. 

 Octauum officium
(est) parta uictoria conseruare eos qui non crudeles, non immanes fuerunt. 

 Nonum uero federa
et promissa hostibus seruare. Non enim his adquiescendum est qui dicunt: 

 Dolus
an uirtus, quis in hoste requirat? 

 Indicat hoc Regulus
qui captus a penis, cum de captiuis commutandis Romam missus esset, iurauit se
rediturum, primum ut uenit captiuos reddendos non censuit, deinde cum
retineretur ab amicis, ad supplicium redire maluit quam fidem hosti datam
fallere. 

 Sed cum plerique
arbitrentur res bellicas maiores esse quam urbanas, minuenda est hec opinio.
Multi enim bella quesiuerunt propter glorie cupiditatem. Vere autem si uolumus
iudicare, parua sunt arma foris, si non est consilium domi. De talibus audi
poetam dicentem: Omnes homines, qui se(se) student prestare ceteris
animalibus, summa ope niti decet ne uitam silentio transeant ueluti peccora.
Sed nostra omnis uis in animo et corpore sita est. Animi imperio, corporis
seruitio magis utimur. Rectius uidetur ingenii quam uirium opibus gloriam
querere. Omnino enim illud honestum, quod animo excelso querimus, animi
efficitur, non corporis uiribus. Exercendum tamen est corpus, ut obedire
consilio et rationi possit. 

 I.C.5.
 De constantia 

 Constancie uero
officium est in utraque fortuna grauitatem retinere. Preclara est enim in omni
uita eadem frons et idem uultus. Nam argumentum bene composite mentis est posse
consistere et secum morari, unde precipit poeta dicens: 

 Equam memento rebus in arduis 

 seruare mentem, non secus in bonis 

 ab insolenti temperatam 

 leticia. 

 Idem: 

 Rebus angustis animosus atque 

 fortis appare sapienter idem. 

 Contrahes uento nimium secundo 

 turgida uela. 

 Hec quidem est lex
constancie ut nec in malis persistamus, nec in bonis simus uagi. Est enim etiam
in malis constancia, sed que uirtus non est. Audi poetam: 

 Pars hominum uitiis gaudet constanter et urget 

 propositum; pars multa natat, modo recta capessens, 

 interdum prauis obnoxia. 

 Et alius poeta
dicit: 

 Mobilis et uaria est ferme natura malorum. 

 Cum scelus admittunt, superest constancia: quid fas 

 atque nefas, tandem incipiunt sentire peractis 

 criminibus. Tamen ad mores natura recurrit 

 dampnatos, fixa et mutari nescia. Nam quis 

 peccandi finem posuit sibi? quando recepit 

 eiectum semel attrita de fronte ruborem? 

 Quis hominum est quem tu contemptum uideris uno 

 flagicio? 

 Huic uirtuti
contraponitur inconstancia, que est motus animi circa uarias occupationes. In
quo uitio adeo absque intermissione laborant quidam ut hec dicatur eorum constancia,
scilicet esse instabiles. Sunt enim qui in rebus contrariis parum sibi
constent, uoluptatem seuerissime contempnant, in dolore sint molliores, gloriam
negligant, frangantur infamia. Hoc uitium tangit poeta, dum dicit: 

 Mea pugnat sententia secum, 

 quod petiit spernit, repetit quod nuper omisit. 

 Item: 

 Diruit, edificat, mutat quadrata rotundis. 

 Alibi: 

 Rome Tibur amo, uentosus Tibure Romam. 

 In culpa est animus qui se non effugit umquam. 

 Celum, non animum, mutant qui trans mare currunt. 

 Alibi: 

 Quo teneam nodo mutantem Prothea uultus? 

 Ex hoc uitio oritur
quod nemo sua sorte 

 contentus uiuat, sed laudet diuersa sequentes. 

 Vnde idem poeta: 

 Optat ephipia bos piger, optat arare caballus. 

 Quam scit uterque, libens, censebo, exerceat artem. 

 I.C.6. De
patientia 

 Pacientie officium
monstrabat qui dicebat: 

 Gaudet paciencia duris. 

 Letius est, quotiens magno sibi constat, honestum. 

 Hec uirtus
iniuriarum remedium est, nam 

 leuius fit patientia 

 quicquid corrigere est nefas. 

 Sicut econtra
inpatientia sortem exacerbabis quam mutare non possis. Vnde poeta: 

 Quod sors fert feramus equo animo. 

 Inscitia est enim
aduersus stimulum ut calces, quia asperum medicum intemperans facit. Neque ulla
res tam facilis, quin difficilis sit, quam inuitus facias. 

 I.D. De
temperantia 

 Temperantia est
dominium rationis in libidinem et alios motus inportunos. Hec quidem uirtus
totius uite ornatus omniumque perturbationum sedatio. Hanc uirtutem persuadet
poeta dicens: 

 Sincerum (est) nisi uas, quodcumque infundis acescit. 

 Sperne uoluptates! Nocet empta dolore uoluptas. 

 Semper auarus eget; certum uoto pete finem! 

 Inuidus alterius rebus macrescit opimis. 

 Qui non moderabitur ire, 

 infectum uolet esse, dolor quod suaserit et mens. 

 Ira furor breuis est. Animum rege! Qui nisi paret, 

 imperat; hunc frenis, hunc tu compesce cathena. 

 Huius uirtutis
partes sunt que in fedis motibus dominantur. He autem sunt modestia,
uerecundia, abstinentia, honestas, moderantia, parcitas, sobrietas, pudicitia. 

 I.D.1. De
modestia 

 Modestia est cultum
et motum et omnem nostram occupationem ultra defectum et citra excessum
sistere. De hac dicit poeta: 

 Est modus in rebus, sunt certi denique fines, 

 quos ultra citraque nequit consistere rectum. 

 In cultu
obseruandum est quod a forma remoueatur omnis uiro non dignus ornatus. Malus
enim ornatus exterior male composite mentis nuntius est. Adhibenda est autem
mundicia non odiosa neque exquisita nimis tantumque fugiat aggrestem et
inhumanam negligentiam. 

 Motus autem alius
corporis, alius animi. In corporeo cauendum est ne in tardationibus adeo molli
gressu utamur, ut pomparum ferculis similes esse uideamur, aut in
festinationibus non suscipiamus nimias celeritates. Que cum fiunt, anelitus
mouentur, uultus mutantur, ora torquentur; ex quibus magna significatio fit non
adesse constanciam. 

 Motus autem
animorum duplices sunt: cogitacio rationis et appetitus uoluntatis. Cogitacio
in exquirendo uero exercetur, appetitus impellit ad agendum. Curandum igitur
est ut ratio presit, appetitus obtemperet. Si enim non pareant appetitus
rationi, cui sunt subiecti lege nature, non modo animi perturbantur sed etiam
corpora. Licet ora ipsa cernere iratorum aut eorum qui aut metu commoti sunt,
aut nimia uoluptate gestiunt; quorum omnium uultus, uoces, motus, status
mutantur. Nam ire stimulis accessum cor palpitat, corpus tremit, lingua se
prepedit, facies ignescit, exasperantur occuli et nequaquam recognoscuntur
noti. Verum est enim illud poete: 

 Deprendas animi tormenta latentis in egro 

 corpore, deprendas et gaudia; sumit utrumque 

 inde habitum facies. 

 Ex quibus
intelligitur appetitus omnes contrahendos et sedandos. 

 Occupationes autem
pro diuersitate morum, etatum, negotiorum uarie sunt. Quemadmodum enim in
corporibus magne sunt dissimilitudines, cum alios uideas uelocitate ad cursum,
alios uiribus ad luctandum ualere, sic in animis maiores sunt morum uarietates.
Quibusdam enim inest lepos, id est fandi urbanitas, his hilaritas, illis
seueritas; alios autem uides callidos ad celandum, dissimulandum; sunt alii
simplices et aperti, qui nichil ex occulto, nichil insidiis agendum putant,
ueritatis cultores, fraudis inimici. Quid enumerem per singula? 

 Mille hominum species et rerum decolor usus, 

 uelle suum cuique est, nec uoto uiuitur uno. 

 Quot homines, tot sentencie, suus cuique mos. 

 Ad quas igitur res
erimus apti, in his potissimum occupati simus. Et quamuis sint grauiora alia
atque meliora, tamen nos studia nostre regule metiamur. Verbi gratia: si
debilis est corpore, ingeniosus et uiuacis memorie, non miliciam sed studium
litterarum sectetur; si autem ualidus et hebes, militiam non studium
litterarum. Neque enim attinet nature repugnare, nec quicquam sequi quod
assequi nequeas. Si uero necessitas nos detruserit ad ea que nostri ingenii non
erunt, omnis cura adhibenda est ut ea, si non decore, saltem parum indecore
faciamus; nec tam enitendum est ut bona, que nobis data non sunt, sequamur,
quam ut uitia fugiamus. 

 Etatum propria
compendiose pandit poeta his uerbis: 

 Reddere qui uoces iam scit puer et pede certo 

 signat humum, gestit pari(bus) colludere et iram 

 colligit et ponit temere et mutatur in horas. 

 Inberbis iuuenis, tandem custode remoto, 

 gaudet equis canibusque et aprici gramine campi, 

 cereus in uitium flecti, monitoribus asper, 

 utilium tardus prouisor, prodigus eris, 

 sublimis cupidusque et amata relinquere pernix. 

 Conuersis studiis etas animusque uirilis 

 querit opes et amicitias inferuit honori, 

 commisisse cauet quod mox mutare laboret. 

 Multa senem circumueniunt incommoda, uel quod 

 querit et inuentis miser abstinet et timet uti, 

 uel quod res omnes timide gelideque ministrat, 

 dilator, spe longus, inhers auidusque futuri, 

 difficilis, querulus, laudator temporis acti 

 se puero, castigator censorque minorum. 

 Ideo autem 

 laudat preteritos, presentes despicit annos, 

 quia in nostra uita
est continuum detrimentum. Quod alibi monstrat idem poeta dicens: 

 Dampnosa quid non imminuit dies? 

 Etas parentum, peior auis, tulit 

 nos
nequiores, mox daturos 

 progeniem
uiciosiorem. 

 His ita se
habentibus, adholescentis sit officium maiores natu uereri atque ex his
deligere probatissimos, quorum consilio nitatur. Ineuntis enim etatis inscitia
senum regenda est prudentia. Dum enim animus in dubio est, paruo momento huc et
illuc impellitur. Ineunte enim adole(sce)ntia maxima est inbecillitas consilii,
tum id sibi quisque genus uite degende constituit quod maxime adamauit. Itaque
ante implicatur aliquo certo cursu uiuendi quam potuit, quod optimum esset,
iudicare. Ideo iuuenis sit officium tamquam in speculo uitas omnium inspicere
atque ex aliis sibi exemplum sumere. Bonum est enim in alieno malo fugienda
intueri. Maxime autem hec etas a libidinibus arcenda est, iuxta illud: 

 Breue sit quod turpiter audes; 

 quedam cum prima resecentur crimina barba. 

 Exercenda est etiam
in labore animi et corporis, ut eorum et in bellicis et in ciuilibus officiis
ualeat industria; unde poeta: 

 Angustam, amice, pauperiem pati 

 robustus acri militia puer 

 condiscat. 

 Et alibi: 

 Nunc te melioribus offer! 

 Quo semel est inbuta recens seruabit odorem 

 testa diu. 

 Et alius poeta
dicit: 

 Vdum et molle lutum es, nunc nunc properandus et acri 

 fingendus sine fine rota. 

 Atque etiam cum
relaxare animos et dare uoluptati uolent, caueant intemperantiam, meminerint
uerecundie; quod erit facilius, si ludo suo maiores natu uelint interesse. Ludo
enim et ioco uti licet, sed sicut sompno et quietibus ceteris, tum scilicet,
cum seriis rebus satis fecerimus. Neque enim facti sumus a natura ad ludum sed
ad seueritatem. 

 Nimirum
sapere est abiectis utile nugis 

 et
tempestiuum pueris concedere ludum. 

 Ludus
enim genuit trepidum certamen et iram, 

 ira
truces inimicitias et funebre bellum. 

 Duplex est omnino
iocandi genus: unum illiberale, petulans, flagitiosum, obscenum; alterum
elegans, urbanum, ingeniosum, facetum. 

 Viri uero officia
ea sunt que superius poeta numerauit, in quibus nil est aliqua lege
corrigendum. 

 Senibus autem
labores corporis minuendi, exercitaciones uero animi augende uidentur. Numquam
enim quisquam ita bene subducta ratione fuit, quin res, etas, usus semper
aliquid adportet noui: ut illa que credas te scire nescias, et que tibi putaris
prima in experiendo repudies. Danda est etiam opera ut amicos et iuuentutem
consilio iuuent. Nichil autem magis cauendum est senectuti quam ne desidie se
dedat. Alioquin dicetur illi: 

 Inuidiam
placare paras uirtute relicta? 

 Luxuria uero cum
omni etati turpis, tum senectuti fedissima est. Si enim libidinum accessit
intemperantia, duplex malum est. Ipsa enim senectus dedecus concipit et
intemperantia(m) iuuenum inpudentiorem reddit. Verum est enim quod scriptum
est: 

 Velocius et citius nos 

 corrumpunt
exempla domestica. 

 Dociles imitandis 

 turpibus
et prauis omnes sumus. 

 Negotiorum quoque
diuersa sunt offitia. Prelati quidem officium est estimare se gerere personam
ciuitatis, retinere decus, seruare leges, meminisse eas esse commissas fidei
sue. Priuati autem officium est pari iure uiuere cum ciuibus, non nimis
summissum nec nimis se efferentem, uelle in re puplica tranquilla et honesta.
Caueat autem ne in eum cadat illud poete: Semper in ciuitate quibus opes nulle
sunt bonis inuident, malos extollunt, uetera odere, noua exoptant, odio suarum
rerum mutari omnia student. Peregrini officium est nil preter suum negotium
agere, nichil de alio inquirere. Sordidum est eorum officium qui emunt a
mercatoribus quod statim uendant. Nichil enim proficiunt nisi admodum
mentiantur, nec uero est quicquam turpius uanitate. Idcirco res familiaris
queri debet questibus a quibus abest turpitudo, conseruari autem parsimonia.
Nullus enim tantus questus est quam quod habeas arcere. Sic tamen queri debet
ut imitemur eum de quo legitur: Demetrius noster sic uiuit, non tamquam omnia
contempserit, sed tamquam habenda aliis permiserit. Medicina, architectura
honeste sunt his quorum ordini conueniunt. Mercatura, si tenuis est, sordida
putanda est; sin magna et copiosa, multa undique apportans, multis sine
uanitate impartiens, non est admodum uituperanda. Agricultura nichil melius,
nichil uberius, nichil homine libero dignius. Hanc laudat poeta his uerbis: 

 Beatus
ille qui procul negotiis, 

 ut prisca gens mortalium, 

 paterna
rura bobus exercet suis, 

 solutus omni fenore. 

 I.D.2. De uerecundia 

 Verecundia est in
gestu et uerbo honestatem seruare. In compositione namque corporis nostri
magnam rationem uidetur habuisse natura. Figuram enim nostram, in qua est
honesta species, in aperto posuit, partes autem ad necessitatem nature datas
ideo abdidit, quia deformem aspectum habiture erant. Hanc diligentem fabricam
nature imitata est hominum uerecundia. Que enim natura occultauit, ea remouent
ab occulis omnes sanam mentem habentes; dant etiam operam ut quam occultissime
pareant necessitati. 

 In uerbis quoque
seruanda est uerecundia. Quarum enim partium usus sunt necessarii, eas neque
partes neque earum usus suis nominibus apellant. Viciosum est etiam in re seuera
delicatum inferre sermonem. Cum college in pretura Pericles et Sophocles de
communi officio conuenissent et casu formosus puer transiret, dixit Sophocles:
O Pericle, pulcrum puerum! Respondit Pericles: Pretorem, Sophocle, decet
habere non solum manus sed etiam occulos continentes. Si Sophocles in conuiuio
idem dixisset, iusta caruisset reprehensione. 

 De hac uerborum
uerecundia docet poeta dicens: 

 Tristia mestum 

 uerba
decent uultum, iratum plena minarum, 

 ludentem
lasciua, seuerum seria dictu. 

 Format
enim natura prius nos intus ad omnem 

 fortunarum
habitum; iuuat aut impellit ad iram 

 aut ad
humum merore graui deducit et angit. 

 Post
effert animi motus interprete lingua. 

 Si
dicentis erunt fortunis absona uerba, 

 romani
tollent equites peditesque cachinnum. 

 Intererit
multum, Dauusne loquatur an heros, 

 maturusue
senex an adhuc florente iuuenta 

 feruidus,
an matrona potens an sedula nutrix, 

 mercatorne
uagus cultorne uirentis agelli. 

 Quartum uero
officium tradit ubi dicit: 

 Archanum neque tu scrutaberis ullius umquam. 

 Quintum uero statim
cum subdit: 

 Commissumque teges, et uino tortus et ira. 

 Quid de
quoque uiro (et) cui dicas sepe uideto! 

 Percunctatorem
fugito, nam garrulus idem (est), 

 nec
retinent patule commissa fideliter aures 

 et
uolat, emissum semel, inreuocabile uerbum. 

 Idcirco garrulo
archanum minime aperies; non enim potes ab alio exigere silentium, si tibi non
prestiteris. Si enim garrulum accuses, respondet: Plenus sum rimarum, hac et
illac perfluo. Idcirco in hoc incumbe, ut libentius audias quam loquaris.
Summopere autem fuge iurgia; nam contra parem contendere anceps est, cum
superiore furiosum, cum inferiore sordidum. Maxime autem sordidum est contra
fatuum (uel ebrium) contentionem inire. Namque absentem ledit qui cum ebrio
litigat. 

 I.D.3-6.
 De abstinentia, honestate, moderantia, parcitate 

 Abstinencia uero et
honestas, moderantia et parcitas edulii irritamenta cohibent. Horum autem
primum est statutum prandendi tempus preuenire; secundum lautiores cibos
querere. Primum arguit poeta ubi dicit: 

 Exul ab octaua Marius bibit et fruitur (diis 

 iratis). 

 Secundum autem ibi: 

 Noscenda est mensura sui spectandaque rebus 

 in summis minimisque, etiam cum piscis emetur, 

 nec cupias mulum, cum sit tibi gobio tantum 

 in loculis. 

 Tercium est uitium
in accurato apparato operam dare, quod tangit idem poeta dicens: 

 Non
minimo sane discrimine refert, 

 quo gestu lepores et quo gallina secetur. 

 Alius poeta dicit: 

 O prodiga rerum 

 luxuries, numquam paruo contempta paratu 

 et quesitorum terra pelagoque ciborum 

 ambiciosa fames et laute gloria mense, 

 discite quam paruo liceat producere uitam 

 et quantum natura petat: 

 satis est populis fluuiusque ceresque. 

 Quartum est nimio
appetitu inhiare. Quintum mensuram refectionis excedere, quod intelligitur ubi
dicitur: 

 Male uerum
examinat omnis 

 corruptus
iudex. 

 Nempe
inamarescunt epule sine fine petite. 

 I.D.3. De abstinentia 

 Abstinentia ergo
est statutum prandendi terminum non preuenire. Hec quidem uoluptatem esus
gratiorem reddit. Nichil enim iocundum, nisi quod reficit uarietas, atque 

 uoluptates
commendat rarior usus. 

 Ieiunus
raro stomachus uulgaria tempnit. 

 I.D.4. De honestate 

 Honestas est nec
lauciores cibos querere, nec in apparatu operam dare. Hec uirtus commendatur,
ubi dicitur: 

 Plerumque
grate diuitibus uices 

 mundeque
paruo sub lare pauperum 

 cene
sine auleis et ostro 

 sollicitam explicuere frontem. 

 I.D.5. De moderantia 

 Moderantia est
nimium ciborum appetitum rationis imperio reuocare. 

 I.D.6. De parcitate 

 Parcitas est
mensura(m) refectionis non excedere. 

 I.D.7. De
sobrietate 

 Sobrietas est
excessum in potu cohibere. Huius officium est arcere mala ebrietatis, que his
uersibus pandit poeta: 

 Quid
non ebrietas designat? Operta recludit, 

 spes
iubet esse ratas, ad prelia trudit inhermem, 

 sollicitis animis honus eximit, addocet artes. 

 Fecundi calices quem non fecere disertum? 

 I.D.8. De pudicitia 

 Pudicicia est
moderamine rationis petulantiam domare. Nam si libido animum possidet, ea
dominatur, animus nichil ualet. Nemo enim umquam libidini simul et usui paruit.
Voluptas enim fragilis est, breuis, fastidio obiecta, quo auidius acta est,
citius in contrarium recedens, cuius subinde necesse est aut peniteat aut
pudeat quemquam. In qua nichil magnificum aut quod naturam hominis diis proximi
deceat; res humilis, membrorum turpium ministerio ueniens, exitu feda. Illud
quidem abhominabile est propter fetidum scortum et ignominiosam corporis
partem, anime libertatem in seruiles delicias inclinare et laborem suum alienas
delitias facere. 

 Ideo semper in
promptu habeat uir fortis quantum natura hominis bestiis antecedat. Ille nichil
sentiunt nisi uoluptatem ad eamque feruntur omni impetu; hominis autem mens
alitur discendo, meditando. Quocirca si quis est ad uoluptates paulo
propensior, modo ne sit ex pecudum genere. Ex hoc quidem intelligitur
uoluptatem non satis dignam esse hominis prestantia, quia latebras querit. Si
quis enim paulo erectior, quamuis uoluptate capiatur, occultat appetitum
uoluptatis propter uerecundiam. Idcirco fugiamus blandissimum uoluptatum
dominium. Nam uoluptates, blandissime domine, maximas partes a uirtute
detorquent. 

 II. De
comparatione honestorum 

 Restat secundam
questionem, eam scilicet que est de comparatione honestorum, pertractare. 

 Cum ad cognitionem
prudentia, relique uero tres ad actionem pertineant, cognitioni anteponenda est
actio. Hoc autem sic probari potest. Sit enim aliquis uehementer cupidus in
cognoscenda rerum natura. Huic, dum contemplabitur res cognitione dignissimas,
subito nuntiet aliquis discrimen patrie cui opitulari ipse possit: nonne omne
studium suum abitiet, etiam si estimet (se) posse numerare stellas et mundi
magnitudinem metiri? Prudentia ergo posterior est tribus reliquis. 

 In tribus autem
preferenda est temperancia reliquis duabus. Temperancia enim regit homo se
ipsum, fortitudine et iusticia familiam et ciuitatem. Sed melius est homini
dominium sui quam externum, secundum illud poete: 

 Latius
regnes auidum domando 

 spiritum,
quam si Libiam remotis 

 Gadibus
iungas et uterque Penus 

 seruiat tibi. 

 Si uis omnia tibi
subicere, te subice rationi. Multos enim regis, si ratio te rexerit. Nichil
enim homini bonum sine se bono. Numquam amore aliarum uirtutum contra
temperantiam agendum est. Sunt enim quedam ita feda, ut nec causa conseruande
patrie facturus sit ea sapiens, que etiam dictu obscena uidentur. 

 Inter duas autem
melior est iusticia fortitudine. Magnitudo enim animi, si a communitate humana
sit remota, feritas quedam erit et inmanitas. In ipsa autem iusticia sunt
gradus officiorum: prima enim diis inmortalibus debentur, secunda patrie,
tercia parentibus, reliqua deinceps gradatim. 

 III. De
utili 

 Hactenus pars
honestatis confecta est. Hoc autem quod nunc agimus, id ipsum est quod utile
dicitur. 

 Vtile est quod
propter fructum est expetendum. Hoc autem in bona animi et bona corporis et
commoda fortune quidam distribuunt. 

 III.A. De
bonis animi 

 Animi uero bona in
scientias et uirtutes disperguntur, de quiÇbus, agentes de honesto, diseruimus. 

 III.B. De
bonis corporis 

 Corporis bona sunt
ut pulcritudo, nobilitas, uelocitas, robur, magnitudo, ualetudo. Que sepe plus
incommodi quam fructus afferunt, dum bonos mores iuxta illud poete inuertunt: 

 Rara est concordia forme 

 atque pudicitie. 

 Nobilitas quoque
plus ignominie quam laudis degenerantibus solet afferre. Quanto enim uita
maiorum preclarior, tanto posteriorum socordia flagitiosior. Et profecto ita
res se habet: maiorum gloria posteris quasi lumen est; neque bona neque mala
eorum in occulto patitur. Qui autem demissi in obscuro uitam agunt, si quid
deliquere, pauci sciunt: fama atque fortuna eorum par est. Sic e contrario: 

 Omne animi uitium tanto conspectius in se 

 crimen habet, quanto qui peccat maior habetur. 

 Quod si ueram
requiris nobilitatem, audi poetam: 

 Nobilitas sola est atque unica uirtus. 

 Prima mihi debes animi bona. 

 Quis enim generosum dixerit hunc qui 

 indignus genere est, preclaro nomine tantum 

 insignis? 

 Miserum
est aliorum incumbere fame. 

 Malo
pater tibi sit Tersites, dum modo tu sis 

 Eacide
similis uulcaniaque arma capessas, 

 quam te
Tersite similem producat Achilles. 

 Quodsi in hac
nobilitate aliquis fructus est, profecto is est quem monstrat philosophus his
uerbis: Optima hereditas a patribus traditur liberis, omni patrimonio
prestantior, gloria uirtutis et rerum gestarum, cui dedecori esse nefas
iudicandum est. 

 In aliis autem
corporis commodis quis fructus est homini? quem in eisdem bestie preeunt. Non
enim elefantes mole, tauros robore, tigres uelocitate prehibitis. 

 Mors sola fatetur 

 quantula
sint hominum corpuscula. 

 III.C. De bonis fortunae 

 Fortune autem bona sunt
ista: opulentia, prelatio, gloria. 

 III.C.1. De opulentia 

 Ad opulentiam
referuntur predia, clientele, peculium, thesaurus, ornatus. 

 III.C.1.a.
 De praediis 

 In prediis edificia
et agri numerantur. Cauendum est autem, si ipse edifices, ne extra modum sumptus
prodeas. Obseruanda autem in edificando mediocritas. 

 Auream
quisquis mediocritatem 

 diligit,
tutus caret obsoleti 

 sordibus
tecti, caret inuidenda 

 sobrius aula. 

 Ornanda est enim
dignitas domo, non ex domo tota querenda; nec domo dominus sed domus domino
debet honestari. Nulla quidem domus parua que multos recipit amicos; ampla
autem domus, si in ea est solitudo, dedecori est domino, maxime si alio domino
solita est frequentari. Odiosum est enim, cum a pretereuntibus dicitur: 

 O
domus antiqua, quam dispari 

 dominaris domino! 

 Audi poetam: 

 Quem res plus nimio delectauere secunde, 

 mutate quatient. Si quid mirabere, pones 

 inuitus. Fuge magna, licet sub paupere tecto 

 reges et regum uita precurrere amicos. 

 Et alius poeta
dicit: 

 O uite tuta facultas 

 pauperis angustique lares! O munera nondum 

 intellecta deum! 

 Ideo sequamur in
edificio temperantiam illius de quo legitur: 

 Huic epule uicisse famem, magnique penates 

 submouisse hiemem tecto. 

 Laudabilis est enim
multa suppellex in paruo lare, namque 

 exilis domus est, ubi non et multa (super)sunt 

 et dominum fallunt et prosunt furibus. 

 Magnitudo enim
domus sollicitudines non expellit. 

 Intactis opulentior 

 thesauris
arabum et diuitis Indie 

 cementis
licet occupes 

 tirrenum
omne tuis; 

 si figat adamantinos 

 summis
uerticibus seua necessitas 

 clauos, non animum metu, 

 non
mortis laqueis expedies capud. 

 Diuesne prisco natus ab Inacho 

 nil interest, an pauper et infima 

 de gente sub diuo morieris: 

 uictima
nil miserantis Orci. 

 Omnes eodem cogimur, omnium 

 uersatur urna serius ocius 

 sors
exitura. 

 Non domus et fundus, non eris aceruus et auri 

 egroto domini deduxit corpore febres. 

 Qui cupit aut metuit iuuat illum sic domus et res 

 ut lippum picte tabule, fomenta podagram. 

 Pallida mors equo pulsat pede pauperum tabernas 

 regumque turres. 

 III.C.1.b.
 De clientelis 

 In clientelis
officium sit domini primum necessaria prebere, secundum opera exigere. Errat
dominus, si estimat seruitutem in totum hominem descendere: pars melior eius
excepta est. Corpora obnoxia sunt dominis, mens sui iuris est, adeo libera et
uaga, ut nec ab hoc carcere, cui inclusa (est), teneri possit, quo minus impetu
suo utatur et ingentia agat et in infinitum comes celestibus exeat. Ideo sic
cum inferiore uiuas, quemadmodum superiorem tecum uelis uiuere. Quotiens in
mentem uenerit quantum tibi in seruum (liceat), ueniat in mentem tantundem in
te domino tuo licere. 

 Familiaris domini
officium est primum ad mores domini suos reducere, quem his uerbis format
poeta: 

 Dulcis
inexpertis cultura potentis amici, 

 expertus
metuet. Tu, dum tua nauis in alto est, 

 hoc
caue ne mutata retrorsum te ferat aura. 

 Oderunt
hilarem tristes tristemque iocosi, 

 sedatum
celeres, agilem gnauumque remissi; 

 potores
bibuli media de nocte falerni 

 oderunt
porrecta negantem pocula. 

 Deme
supercilio nubem; plerumque modestus 

 occupat
obscuri speciem, taciturnus acerbi. 

 Consentire
suis studiis qui crediderit te, 

 fautor
utroque tuum laudabit pollice ludum. 

 Secundum officium
est dignos domino commendare, indignos cauere. Vnde poeta: 

 Qualem
commendes etiam atque etiam aspice, ne mox 

 incutiant
aliena tibi peccata pudorem. 

 Fallimur
et quondam non dignum tradimus: ergo 

 quem
sua culpa premet, deceptus omitte tueri, 

 ut
penitus notum, si temptent crimina, serues 

 tuterisque
tuo fidentem presidio. 

 Nam 

 iam tua
res agitur, paries cum proximus ardet, 

 et
neglecta solent incendia sumere uires. 

 Tercium est
cohibere auaritiam et libidinem, unde idem poeta: 

 Non te
semper inobs agitet uexetque cupido. 

 Non
ancilla tuum iecur ulceret ulla. 

 Quartum est abicere
elationem, iuxta illud: 

 Nec tua
laudabis studia aut aliena reprendes. 

 Tu cede potentis amici 

 lenibus
imperiis. 

 Quintum est a
querimoniis supersedere, unde idem poeta: 

 Coram
rege suo de paupertate tacentes 

 plus
poscente ferent; distat, sumasne pudenter 

 aut
rapias. 

 Nam
tacitus pasci si posset coruus, haberet 

 plus
dabis et rixe multo minus inuidieque. 

 Quare autem tam
studiose hec sint seruanda, docet dum dicit: 

 Principibus
placuisse uiris non ultima laus est. 

 Serui officium est
quicquid ab eo exigitur complere, nec aliqua grauari penuria. Verum (est) illud
poete: 

 Non sibi sed domino grauis est, que seruit, egestas. 

 Summopere autem
caueat garrulitatem. 

 Nam lingua mali pars pessima serui. 

 Talem autem, si fas
est, dominum eligat cui seruire non sit indecorum. Dignitate enim dominantium
honestantur obsequia seruorum. 

 III.C.1.c-e. De peculio, thesauro, ornatu 

 De peculio uero,
thesauro, ornatu, que communi nomine diuitie dicuntur, est illud philosophi
satis eleganter dictum: Nichil, inquit, est tam angusti animi tamque parui
quam amare diuitias. Ideo magnus est qui sic utitur auro ut fictilibus, nec
minor ille qui sic fictilibus ut auro. Nichil honestius magnificentiusque quam
peccuniam contempnere, si non habeas, si habeas, ad liberalitatem conferre. Nimis
enim illiberalis uidetur fuisse qui dixit: 

 Ego
spem pretio non emo. 

 A cuius re(i) nimio
desiderio his causis reuocari debemus. Prima est quia breuis est uita. 

 Vite
sum(m)a breuis spem nos uetat inchoare longam. 

 Qui(s)
scit an adiciant hodierne crastina uite 

 tempora dii superi? 

 Idcirco 

 quid
sit futurum cras fuge querere! 

 Prudens futuri temporis exitum 

 caliginosa nocte premit deus 

 ridetque, si mortalis ultra 

 fas trepidat. Quod adest memento 

 componere equus! 

 Ille potens 

 letusque degit cui licet in diem 

 dixisse uixi; cras uel atra 

 nube polum pater occupato 

 uel sole puro. 

 Letus in presens animus quod ultra est 

 oderit curare et amara lento 

 temperet risu: nichil est ab omni 

 parte beatum. 

 In hoc quidem omnes
fallimur quod mortem non prospicimus: magna pars eius iam preteriit. Quicquid
etatis retro est, mors tenet. Ideo fige in animo te sine intermissione cotidie
mori. 

 Secunda causa: quia
amor habendi uirtutes inuertit, iuxta illud: 

 Perdidit
arma, locum uirtutis deseruit qui 

 semper
in augenda festinat et obruitur re. 

 Nam
neque diuitibus contingunt gaudia solis, 

 nec
uixit male qui natus moriensque fefellit. 

 Sed dicit auarus: 

 Vnde
habeas querit nemo, sed oportet habere. 

 Et
genus et uirtus, nisi cum re, uilior alga est. 

 Nil
satis est, inquit, quia tanti quantum habeas sis. 

 Quantum
quisque sua nummorum seruat in archa, 

 tantum
habet et fidei. 

 Nil
habet infelix paupertas durius in se 

 quam
quod ridiculos homines facit. 

 Magnum
pauperies obprobrium iubet 

 quiduis
et facere et pati. 

 Sed
genus et formam regina Pecunia donat. 

 Virtus,
fama, decus, diuina humanaque pulcris 

 parent
diuitiis; quas qui contraxerit, ille 

 clarus
erit, fortis, iustus, sapiens, etiam rex. 

 Sed tamen hoc in
contrarium cedit illi. Pro uirtutibus enim affert peccunia uicium et infamiam,
que est tercia causa contempnendi ea(m). Audi poetam: 

 Prima
peregrinos obscena peccunia mores 

 intulit
et turpi fregerunt secula luxu 

 diuitie
molles. 

 Fecunda
culpe secula nuptias 

 primum
inquinauere et genus et domos. 

 Quod nobilitas
nulla (sit) ex peccunia monstrat qui dicit: 

 Licet
superbus ambules peccunia, 

 fortuna
non mutat genus. 

 Quarta causa: quia
amorem habendi nullus satiat questus, nam 

 improbe 

 crescunt diuitie, tamen 

 curte nescio quid semper abest rei. 

 Crescentem sequitur cura peccuniam 

 rnaiorumque fames. 

 Quanto quisque sibi plura negauerit, 

 a diis plura feret. 

 Multa
petentibus 

 desunt multa. Bene est cui deus obtulit 

 parca, quod satis est, manu. 

 Pauper enim non est cui rerum suppetit usus. 

 Si uentri bene, si lateri est pedibusque tuis, nil 

 diuitie poterunt regales addere maius. 

 Crescit amor nummi, quantum (ipsa) peccunia crescit, 

 et minus hanc optat qui non habet. 

 Diues qui fieri uult 

 et cito uult fieri. 

 Quinta causa timor
quem inuehit peccunia. 

 Pauca licet portes argenti uascula puri, 

 nocte iter ingressus comptum gladiumque timebis. 

 Cantabit uacuus coram latrone uiator. 

 Sexta causa est
quia uult seruitutem querentis. 

 Sed certe misera est magni custodia census. 

 Imperat aut seruit collecta peccunia cuique, 

 tortum digna sequi potius quam ducere funem. 

 Idcirco assentior
dicenti: 

 Et mihi res, non me rebus submittere conor. 

 Cum hec ita sint, 

 non possidentem multa uocaueris 

 recte beatum; rectius occupat 

 nomen beati qui deorum 

 muneribus sapienter uti 

 duramque callet pauperiem pati 

 peiusque leto flagitium timet. 

 Honesta enim res
est leta paupertas. Illa uero non est paupertas, si leta est. Cui cum
paupertate bene conuenit, diues est. Pauper est non qui parum habet sed qui
plus cupit. Si uis diues fieri, non peccunie est adiciendum sed cupiditati
detrahendum. Breuissima uia ad diuitias est contemptus diuitiarum. Contempnere
enim omnia aliquis potest, habere omnia non potest. Ideo locupletior erat
uacuus Diogenes omnia possidente Alexandro. Plus enim erat quod hic nollet
accipere quam quod ille posset dare. Quid refert quantum illi in archa, quantum
in horreis iaceat, si alieno im(m)inet, si non ques(i)ta sed querenda computat.
Qui(s) sit diuitiarum modus queris: primus habere quod necesse est, proximus
quod sat est. Parabile autem et appositum est quod natura desiderat; ad
superuacua sudatur, ad manum est quod sat est. 

 III.C.2.
 De praelatione 

 Prelationum quoque
temperandus est appetitus. Grauior est enim casus altitudinis. Verum quidem
(de) eis legitur: 

 Quosdam
precipitat subiecta potencia magne 

 inuidie;
mergit longa atque insignis honorum 

 pagina. 

 Inuida
fatorum series summis(que) negatum 

 stare
diu nimioque graues sub pondere lapsus. 

 In se
magna ruunt; letis hunc numina rebus 

 crescendi
posuere modum. 

 O
faciles dare summa deos eademque tueri 

 difficiles! 

 Fortunam
enim citius reperias quam retineas. 

 Sepius uentis agitatur ingens 

 pinus et celse grauiore casu 

 decidunt turres feriuntque summos 

 fulgura montes. 

 

 Fortuna seuo leta negotio, 

 ludum insolentem ludere pertinax, 

 transmutat incertos honores, 

 nunc mihi, nunc alii benigna. 

 Laudo manentem; si celeres quatit 

 pennas, resigno que dedit et mea 

 uirtute me inuoluo probamque 

 pauperiem sine dote quero. 

 

 O fortuna ut numquam es perpetuo bona! 

 Secunda uero causa
est quia simulationem aperit. Illis enim difficile est in potestatibus
temperare qui per ambitionem sese probos simulauere. Sunt enim multi non ex
animo sed ex fortuna modo humiles, modo elati, iuxta illud: Profecto sic est:
omnibus nobis ut res se dant, ita magni atque humiles sumus. 

 Prelati itaque sit
officium studia multitudinis ad suas utilitates allicere. Omnium enim rerum nec
aptius quicquam ad prelationes tenendas quam diligi, nec alienius quam timeri.
Tutius est enim uolentibus quam coactis imperare. Subiecti enim 

 quem
metuunt oderunt; quem quisque odit perisse expetit. 

 Malus enim custos
diuturnitatis metus; unde est illud: 

 Ad
generum cereris sine cede et sanguine pauci 

 descendunt
reges et sicca morte tiranni. 

 Econtra
beniuolentia fidelis custos est etiam ad perpetuitatem; preconio enim laudis
defunctum perhennem facit. Qui se metui uolent, a quibus timentur, eosdem
metuant ipsi necesse est. Vnde philosophus: Potentem censes qui satellite latus
ambit, qui quos terret ipse plus metuit? Dionisius, cultros metuens tonsorios,
candente carbone sibi adurebat capillos. Alexander Phereus ex epulis in
cubiculum ueniens ad uxorem, premittebat stipatores suos qui scrutarentur
archas muliebres, ne quod in uestibus telum absconderetur. 

 Meminerit prelatus
se priuatum fuisse. Nam sepe (spes) improbissimas amplectuntur insperata
assecuti; omnesque deteriores sumus licentia. Prelatos torquent 

 miseri tumultus 

 mentis et cure laqueata circum 

 tecta
uolantes. 

 Et, qua non grauior mortalibus addita cura, 

 Spes ubi longa uenit. 

 III.C.3.
 De gloria 

 Gloria stt alicuius
magnifici uel bone artis late patens preconium. Ad hanc ob hoc (spectat) humana
intencio, quia absque ea nostra uirtus non multis ignotescit, iuxta illud: 

 Paulum sepulte distat inertie 

 celata uirtus. 

 Preterea: 

 ut perhibent qui de magnis maiora locuntur, 

 secundam uitam dat
gloria. Ait poeta: 

 Dignum laude uirum musa uetat mori. 

 Quam rem, ut
monstr(ar)et serio se non dixisse, alibi posuit: 

 Cum bene notum 

 porticus Agrippe, uia te conspexerit Apii, 

 ire
tamen restat, Numa quo deuenit et Ancus. 

 Mors
spernit altam gloriam, 

 inuoluit
pariter humile et celsum capud 

 equatque
summis infima. 

 Gloriam adeo
inmoderato affectu querimus, quod boni magis uideri quam esse, mali autem magis
esse quam uideri uolumus. Verum est enim illud in poeta: 

 Falsus
honor iuuat et mendax infamia terret. 

 Glorie autem
fructus persepe fuit superbia. Vnde grecus tragicus exclamat: Gloria, gloria,
in milibus mortalium nichil aliud facta quam aurium inflatio magna. In qua nil
fructus esse, si aliis bonis destituta sit, monstrat qui dicit: 

 Gloria
quantalibet quid erit, si gloria tantum est? 

 Si quis tamen ad
gloriam assequendam laborat, talem se efficiat qualis uult haberi. Quod si
osten(ta)tione inani et ficto sermone uel uultu stabilem se gloriam consequi
posse oppinatur, uehementer errat. Vera enim gloria radices agit, ficta autem
omnia celeriter tamquam flosculi decidunt, nec simulatum quicquam postest esse
diuturnum. 

 IV. De
comparatione utilium 

 Quarta questio, que est de comparatione utilium, hoc modo tractatur. Nam
commoda corporis cum externis conferuntur hoc modo, ualere ut malis quam diues
esse. Rursus externa sic preferuntur bonis corporeis: malis diues esse quam
maximis corporis uiribus uti. Ea quoque que sunt corporis sibi inuicem
(comparantur; nam bona ualitudo melior est magnitudine, uires celeritate.
Externa quoque sibi inuicem): melior est enim gloria diuitiis, uectigalia
urbana rusticis. 

 V. De
conflictu honesti et utilis 

 Quintam capiendi
consilii inuestigationem prediximus esse questionem de pugna utilitatis et
honestatis. Si enim est utile ad se trahere, honestum uero aliis erogare,
persepe in deliberando animus noster habet ancipitem cogitandi curam, utrum
scilicet spreta utilitate honesto adhereat uel contra. Horum duorum
oppositionem Phtolomeo regi persuadere nitebatur qui sic perorabat: 

 

 Ius et fas multos faciunt, Phtolomee, nocentes, 

 dat penas laudata fides, cum sustinet illos 

 quos fortuna premit. Fatis accede deisque 

 et cole felices, miseros fuge. Sidera terra 

 ut distant et flamma mari, sic utile recto. 

 Sceptrorum uis tota perit, si pendere iusta 

 incipit, euertitque arces respectus honesti. 

 Libertas scelerum est que regna inuisa tuetur. 

 Sublatusque modus gladiis. 

 Hac exeat aula 

 qui uolet esse pius; uirtus et summa potestas 

 non coeunt: semper metuet quem seua pudebunt. 

 Summa uero
auctoritate philosophi tria hec, scilicet bonum, honestum, utile sic
permiscent, ut quicquid bonum est, id etiam utile censeant, et quicquid
honestum (est), idem bonum esse astruant. Vnde sequitur omne honestum utile
esse. 

 Firmissime itaque
tene et nullatenus dubites ita omne honestum utile esse, quod nichil est utile
nisi sit honestum, nec duo ista numero differre sed sola proprietate. Verbi
gratia: hic homo et hoc animal numero non discrepant, quia et hic homo est hoc
animal, et nichil est hoc animal nisi hic homo. Tamen qua ad hoc, quod sit hoc
animal, non exigitur nisi substantia cum animatione et sensibilitate, ad hoc
autem, ut hic homo sit, oportet esse rationabilitatem cum mortalitate,
proprietate dicuntur hec discrepare. Similis ratio est utilis et honesti. Cum
enim idem sint numero, ad hoc quod aliquid sit utile, exigit(ur) quod fructum
habeat; ad hoc uero ut honestum sit, requirit(ur) ut sua dignitate nos
alliciat. Cum ergo unum et idem sint, sequitur nullius rei utilem esse usum qui
a uirtutibus discrepet. Idcirco nulla omnino est utilis et honesti oppositio.
Quia uero uulgus quemcumque temporalium usum utilem credit, illicitus autem
honesto obuiat, ideo de controuersia utilis et honesti proposita est questio. 

 Sed uidetur utile
hominem incommodo alterius commodum suum augere et alterum alteri aliquid
detrahere. Hoc autem magis est contra naturam quam mors, quam paupertas, quam
dolor. Nam principio conuictum hominum tollit. Si enim hec affectio nobis insit
ut quisque propter suum emolumentum spoliet aut uiolet alterum, necesse est
dirumpi societatem humani generis que est secundum naturam. Vt si unum quodque
membrum putaret se plus ualere, si proximi membri ualitudinem ad se
traduxisset, debilitari et interire totum corpus necesse esset: ita est et in
humana societate. Nam sicut concessum est ut quisque malit sibi adquirere quod
ad usum uite pertineat quam alteri, et hoc natura non repugnante, ita non
patitur natura ut aliorum spoliis nostras facultates augeamus. Sed sicut contra
naturam magis est detrahere alteri causa sui commodi quam mors, quam dolor, ita
magis est secundum naturam pro omnibus, si fieri possit, labores et molestias
suscipere quam uiuere sine molestiis in maximis uoluptatibus. Preterea qui
alterum uiolat, ut ipse aliquid commodi assequatur, aut nil estimat se facere
contra naturam, aut censet magis fugiendam paupertatem quam facere cuique
iniuriam. Si nichil estimat se contra naturam facere, inhumanus est; si censet
facere iniuriam malum esse, sed deterius paupertatem uel mortem, errat. Grauius
est enim uitium animi, quod est iniusticia, quam corporis, quam fortune: mors
et paupertas. 

 Forsitan quispiam
dixerit: Nonne igitur sapiens, si fame ipse conficiatur, abstulerit cibum
alteri homini ad nullam rem utili. Minime, inquam. Non enim est mihi uita
utilior quam talis affectio animi, scilicet ut neminem uiolem causa mei
commodi. Dum enim uita perditur, corruptio corporis, scilicet mors, incurritur;
si uero hanc affectionem abiciam, uicium animi incurram. Et sicut grauius est
animi quam corporis uitium, sic melius est animi quam corporis bonum, uirtus
scilicet quam uita. Preterea cadit in bonum uirum mentiri, criminari,
preripere, fallere causa sui emolumenti? Nil profecto minus. Est ergo ulla res
tanti aut commodum ullum tam expetendum, ut uiri boni nomen amittas? Quid est
quod afferre tantum ista, que dicitur utilitas, possit, quantum aufert, si
nomen boni uiri eripuerit, fidem iusticiamque detraxerit? Quare ergo homines
emolumenta rerum uident, penam uero non tantum legum sed turpitudinis, que
acerbissima est, non uident? 

 Quamobrem hec
deliberatio pellatur e medio. Deliberant utrum id sequantur quod honestum esse
uideant, an se scientes scelere contaminent. In ipsa quidem dubitacione facinus
inest, etiam si ad id non peruenerint. Ergo deliberanda omnino non sunt in
quibus turpis est ipsa deliberatio. Atque etiam ex omni deliberatione celandi
spes remouenda est. Satis enim nobis persuasum debet esse, etiam si deos omnes
celare possimus, nichil tamen auare, nichil libidinose nichil inconuenienter
esse faciendum. Non enim utile potest esse factum tot uitiis inquinatum. Et si
uir sapiens anulum habeat huius efficacie, quod eum inuisibilem reddat, non
tamen sibi plus licere putet peccare, quam si non haberet. Honesta enim bonis
uiris non occulta queruntur. Nec quicquam audebit uir bonus uelle quod non
audeat predicare. Quod si a flagitio ideo te reuocas quod hoc homines non
lateret, non bonitatem diligis, sed penam metuis. Atque in hoc ferarum imitaris
naturam: 

 Cautus
enim metuit foueam lupus accipiterque 

 suspensos
laqueos et opertum miluis amum. 

 Oderunt
peccare mali formidine pene, 

 Oderunt
peccare boni uirtutis amore. 

 Cum ex predictis
pateat solum honestum utile esse, si aliqua tibi obiecta sit utilitatis
species, cui, animum dum attenderis, uideas turpitudinem adiunctam, non dico
quod tunc utilitas sit relinquenda, sed intelligendum esse, ubi turpitudo sit,
ibi utilitatem esse non posse. Vere autem si uolumus iudicare, quotiens
utilitatis speciem prefert turpitudo, euentu ipsius rei solet redargui. Videmus
enim, quando id quod honestum est inutile uidetur, ad hunc tamen finem reduci
ut ex eo insperatum ueniat commodum. Vt ecce: Dammonem et Phinthiam ferunt hoc
animo inter se fuisse, ut cum alteri eorum Dionisius tirannus diem necis
destinasset, is qui morti addictus erat causa disponendi (de) suis rebus paucos
dies postulauit. Interim uas factus est alter illius sistendi hac conditione,
ut si ille non rediret, isti moriendum esset. Cum autem ad diem ille se
recepisset, ammiratus eorum fidem tirannus petiuit ab eis ut se in amicitia(m)
tercium reciperent. Vide quomodo utile fuit et hunc pro amico remansisse et
illum pro amico rediisse, licet utrumque primo periculosum crederetur. Sic
semper iuxta numinum dispensationem utilem et insperatum exitum habet honestas,
turpitudo autem tam pernitiosum quam inhonestum. 

 Idcirco semper dum id quod utile
uidetur cum eo quod honestum est comparatur, utilitatis species iaceat,
honestas ualeat. 

 Conclusio operis 

 Hec prescripta
seruantem licet in tranquillo honestatis uiuere et ad normam rationis uitam
reducere. Vt enim in fidibus aut tibiis quamuis paulum discrepent, tamen id ab
artifice animaduerti solet, sic nobis ducenda est uita, ne forte quid
discrepet, uel etiam multo magis in quantum melior est actionum quam sonorum
concentus. Itaque ut in fidibus musicorum aures uel minima sentiunt, sic nos,
si uolumus esse acres uitiorum animaduersores, magna sepe intelligemus ex
paruis: ex occulorum obtutu, ex remissis aut contractis superciliis, ex
mesticia, ex hilaritate, ex risu, ex locutione, ex contentione uocis, ex
summissione, ex ceteris similibus facile iudicabimus, quid eorum apte fiat
quidue ab officio discrepet. Quo in genere non est incommodum, quale quidque
eorum sit, ex aliis iudicare; ut si quid in aliis dedeceat, uitemus et ipsi.
Fit enim, nescio quomodo, ut magis in aliis cernamus, si quid delinquitur, quam
in nobis ipsis. Vnde poeta: 

 Cum tua peruideas occulis mala lippus inunctis, 

 cur in amicorum uitiis tam cernis acutum? 

 His ergo
prescriptis uir amator honestatis crebrum et assiduum adhibeat usum. Fere enim
omnia moralium doctorum elegantiora uerba hec angusta particula comprehendit.
Vnde hic facilius intueri ea poteris, quam si per multorum uolumina uagando
dispersa colligeres. Multorum enim actorum lectio et omnis generis uoluminum
aliquid uagum et instabile habet. Verum est namque quia nusquam est qui ubique
est. Vitam in peregrinatione agentibus hoc euenit ut multa habeant hospitia,
paucas amicitias. Idem accidat necesse est his qui nullis (ingeniis)
familiariter se applicant, sed omnia cursim et properanter transcurrunt. Non
prodest cibus, nec corpori accedit qui statim sumptus emittitur. Nichil eque
sanitatem impedit quam remediorum crebra mutacio; nec uenit uulnus ad cicatricem
in quo medicamenta temptantur; non conualescit planta que sepe transfertur
nichilque tam utile est ut in transitu prosit. Distrait librorum multitudo.
Itaque cum legere 

 non possis quantum
habeas, satis est habere quantum legas. Fastidientis enim stomachi est multa
degustare, quia ubi uaria sunt (et diuersa), inquinant, non alunt. Probatos
itaque semper lege; et si quando ad alios diuerti libuerit, ad priores redi; et
cum multa percurreris, unum excerpe quod illo die concoquas. Illud enim bonum curandum
est quod uetustate sit melius. 

 Preter hec etiam ea
que de moribus precepta uidebis re ipsa et actu complere incessanter satage. Vt
enim medici uel oratores, quamuis precepta perceperint, quicquam dignum laude
sine usu consequi nequeunt, sic offitii conseruandi precepta traduntur illa
quidem ut faciamus; sed rei magnitudo usum quoque exercitationemque desiderat. 

 
	
 
 
 
	 Medieval Latin 
	 The Latin Library 
	 The Classics Page