Walter of Châtillon
		 

		 
		 
	 
	
 

 WALTER OF CHÂTILLON 
Carmen I
 

 

 
I 
Tanto viro locuturi 
studeamus esse puri 
set et loqui sobrie, 
carum care venerari, 
et cum simus caro cari, 
careamus carie.
 

 
II 
Decet enim, et hoc unum 
est in primis oportunum, 
ut me ipsum judicem; 
homo vetus exuatur, 
homo novus induatur 
ante tantum judicem.
 

 
III 
Commendarem mundi mores, 
set virtutis amatores 
paucos esse doleo; 
quod si pravos reprehendam 
et eis non condescendendam, 
bella michi video.
 

 
IV 
Set, o Judex equitatis, 
propagator veritatis, 
lenis aura saeculi, 
esto michi in asilum: 
te rectore sumpsi stilum, 
te duce signa tuli.
 

 
V 
Set quis sum, qui ausim loqui 
coram tanto? Quis ego, qui 
sano fretus capite 
rodo pravos in aperto, 
vox clamantis in deserto 
"Rectas vias facite"?
 

 
VI 
Quid desertum nisi mundus? 
Mundus quidem set inmundus, 
quia munda respuit; 
se desertus dici dolet, 
quia, qui vernare solet, 
ecce prorsus aruit.
 

 
VII 
Quod solebat in praelatis 
germinare largitatis 
et pudoris flosculos, 
tali partu destitutum 
germen affert non virtutum, 
set spinas et tribulos.
 

 
VIII 
Qui sunt spinae tribulique? 
Qui pastores praelatique, 
amatores muneris; 
cum non pascant set pascantur: 
non a "pasco" derivantur, 
set a "pascor, pasceris"!
 

 
IX 
Blandos amant et bilingues, 
canes multi, tauri pingues, 
Gigantum fraterculi; 
qui thesauros coacervant 
non dispergunt, set observant 
ut pupillam oculi.
 

 
X 
Omnis habens muneratur, 
non habenti supplantatur 
id ipsum quod habuit; 
in deserto mundi hujus 
nemo floret, nisi cujus 
bursa nondum vomuit.
 

 
XI 
Bursa pregnans principiatur, 
sapiensque conculcatur, 
si munus aere vacet; 
nam si pauper sit sophia, 
vilis erit: quare? Quia 
pauper ubique jacet!
 

 
XII 
Pauper jacet, set palpones, 
quorum blandi sunt sermones, 
et ipsi sunt jacula; 
isti sunt quos mundus amat 
et de quibus psalmus clamat: 
"Beati in macula"!
 

 
XIII 
In macula sunt beati, 
set non sunt inmaculati 
teste conscientia. 
Vive, leno, more suis, 
quia in labiis tuis 
diffusa est gratia!
 

 
XIV 
Quid dant artes nisi luctum 
et laborem? Vel quem fructum 
fert genus et species? 
Olim plures, nec sit mirum, 
provehebant "Arma virum" 
et "Fraternas acies"!
 

 
XV 
Antiquitus est studere 
fructus erat et habere 
declamantes socios 
nunc in arca sepelire 
nummos majus est quam scire 
"Bella per Emathios"!
 

 
XVI 
Opulenti solent esse, 
qui aptabant virgam Jessae 
partui virgineo, 
seu rubum visionis 
sive vellum Gedeonis 
sparsum rore vitreo.
 

 
XVII 
Si per aquas Rubri Maris 
designatur salutaris 
lavacri lavatio: 
licet hoc -quod lucrum fert?- 
Quid hoc scire michi confert, 
si sciens esurio?
 

 
XVIII 
Solet Christus appellari 
lapis scissus de altaris 
non manu, set forcipe; 
hoc est notum sapienti, 
set prebenda requirenti 
nemo dicit "Accipe"!
 

 
XIX 
Scio crucem figurari 
quando lego dulcorari 
flumen apud Exodum, 
manibusque cancellatis 
Jacob nostre libertatis 
praefigurat commodum.
 

 
XX 
In Hebraea lege legis, 
quod serpentem lator legis, 
erexit in patulo, 
ut cessaret mors et tabes, 
quia nostras lavit labes 
Christus in patibulo.
 

 
XXI 
Duo ligna Sereptenae 
spiritalis escam coenae 
corruunt in Ecclesia; 
Abrahamque tulit ligna, 
per quae digne deo digna 
cremaretur hostia.
 

 
XXII 
Fudit aquam ter Elias, 
per "ter sanctus" Isaias, 
trinitatem innuit, 
vidit Abram trinum chorum, 
Ruth in agro Judeorum 
trinitatem messuit.
 

 
XXIII 
Sic involvit rota rotam, 
sic deponit lepre notam 
lex in superficie; 
sic amictum parvipendit 
Joseph, quando non attendit, 
vocem fornicariae.
 

 
XXIV 
Dumque per desertum itur, 
a gentili reperitur 
calens unda penitus, 
Quia legis in deserto 
reperitur a diserto 
calor sancti spiritus
 

 
XXV 
Hec scrutari quidam solent, 
post afflicti fame dolent 
se vacasse studio; 
unde multi perierunt 
et labore defecerunt 
scrutantes scrutinio.
 

 
XXVI 
Ergo quia tot oppressis 
in studendo parva messis 
redditur post aspera, 
ad Romani sedem patris 
et ad sanctae Sion matris 
sum reversus ubera.
 

 
XXVII 
Turpe tibi, pastor bone, 
si divina lectione 
spreta fiam laicus. 
Vel absolve clericatu 
vel fac ut in cleri statu 
perseveram clericus.
 

 
XXVIII 
Dulcis erit michi status, 
si praebenda muneratus, 
redditu vel alio, 
vivam, licet non abunde, 
saltem michi detur unde 
studeam de proprio.
 

 
XXIX 
 Nostri moris esse solet, 
quando festum turbas olet, 
loqui lingua clerici, 
ne, si forte quid dicamus, 
unde risum moveamus, 
cachinnentur laici. 
 

 
XXX 
 In conventu laicorum 
reor esse non decorum 
proferre ridicula; 
ne sermone retundamus 
aut exemplo pervertamus 
mentes sine macula. 
 

 
XXXI 
 Pauca tamen plena jocis, 
ordinata suis locis, 
placet interserere, 
ne, dum semper latinamur, 
ab indoctis videamur 
arroganter agere. 
 

 
XXXII 
Possunt autem leccatores 
dici spinae, quorum mores 
pungunt atque tribulant, 
quorum vita sorde plena, 
semen fundunt in harena, 
masculos demasculant.
 

 
XXXIII 
O igitur Trecensitae, 
clericorum margaritae, 
et cleri clerissimi 
a fermento leccatorum 
epurgate vestrum chorum, 
sicut estis azimi!
 

 
XXXIV 
Istos manet Stigis aedes 
istis mensunt coheredes 
Ysaac, set Ismael 
hos dignetur extirpare, 
qui de celo venit dare 
pacem super Israel.
 
 

 
 
 
	 Walter of Châtillon 
	 Medieval Latin 
	 The Latin Library 
	 The Classics Page