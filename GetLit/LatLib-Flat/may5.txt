May: Liber V
		 

		 
		 
	 
	
 

 SUPPLEMENTUM PHARSALIAE AUCTORE THOMÂ MAIO 
LIBER QUINTUS 

 

 
Romuleas arces celeri victoria famâ 
Caesaris intrârat. Fictis certare parati 
Obsequiis complent Phobea Palatia Patres. 
Atque quater denis (quamvis devicta sit ipsa 
Illo Roma die) decernunt vota diebus.    5 
Caeduntur tauri, gratoque altaria thure 
Cuncta calent: nec tot sunt templa ornata coronis, 
Cum Latio audita est olim victoria felix 
Scipiadae, et fusus Zamensibus Hannibal arvis; 
Aut cum Teutonicis intravit monia victor    10 
Exuviis Marius. Non plus felicibus armis, 
Externisve unquam laetata es, Roma, tropaeis, 
Quam nunc amissâ pro libertate triumphas. 
Tum justo, meruit quem Gallia victa, triumpho, 
Dilatoque diu, jungunt decreta senatûs    15 
Tres alios; veteres ut possit Caesar honore 
Obscurare duces, pompasque excedere cunctas; 
Utque triumphales utroque a cardine laurus 
Ornarent pariter currus; Australibus illa 
Splendida divitiis, Boreae generosior ista    20 
Robore et exuviis; ut pictis mixta Britannis 
Agmina Niliaca incedant; ut sole perustos 
Mazaces albo comitentur corpore Suevi: 
Ut galli Armeniis juncti, Maurisque Sicambri, 
Spectentur pariter populis; longeque remotae    25 
Tot possint gentes, et quas commercia nunquam 
Junxissent, Latiis junctae nunc ire catenis, 
Communemque, simul vinctae, deflere ruinam: 
Ut cunctos pariter fontes, captivaque Tybris 
Flumina Caesareis videat depicta tabellis;    30 
Inde catenati lugens Germania Rheni 
Fata sui sedeat; Nilus septemfluus illic 
Cornua fracta gemens; frenato ut gurgite Gallis 
Inde suis Rhodanus, Mauris hinc Bagrada ploret. 
Nec majorem ullo sese Urbs Romana triumpho    35 
Fortunamque suam potuisset cernere, si non 
Ipsa triumphatae partis pars magna fuisset. 
Tot clarus titulis, tot bellorumque superbus 
Exuviis, Tyrio Caesar spectabilis ostro 
Monia sublimi intravit Romana triumpho,    40 
Quadrijugis vectus niveis, quos pascua mittunt 
Clitumni laeta, et sacrae victoribus undae. 
Dicito, Calliope, quas gentes quattuor illis, 
(Quos, Ponto, Aegypto, Libye, Gallisque subactis, 
Ducebat Caesar) spectabat Roma triumphis.    45 
Quam diversa fuit facies, quam corpore toto 
Ornatus populis varius, quam dissona lingua, 
Dum fluvios tabulis pictos, dum facta metallis 
Oppida, bellorum series, diversaque pugnae 
Tot genera ostendit; varie et fabricata ministri    50 
Arma, ducum exuvias, argenti pondera et auri, 
Captaque magnorum portant diademata regum. 
Sed, si non tantae dignaris singula pompae 
Dicere, Calliope, saltem miserabile magni 
Vercingetorigis fatum reticere putato    55 
Esse nefas, quem bellantem tot viderat annos 
Gallia, collatis toties cum Caesare signis, 
Et toties renovantem acies, proavita tueri 
Jura, jugumque suis Romanum avertere Gallis. 
Hic, quem dura ducis nimium sententia morti    60 
Damnâsset, residens indignabunda feretro 
Dejicit ora: tegit frontem diffusa minacem 
Caesaries, Dîs iratus, vitamque perosus 
Captivam, domini gladios optare videtur. 
Ecce alia in Phario facies miseranda triumpho    65 
Corda movet vulgi: incessit regina catenis 
Arsinoë, passis per candida colla capillis, 
Et teneras, modo quae gessêre Aegyptia sceptra, 
Auratis palmas manicis religata tenebat. 
Quamvis Arsinoën non hîc sententia mortis    70 
Dura manet, parcit clementia Caesaris illi: 
Aut donat victor, Cleopatrae captus amore, 
Germanae veniam, Phariamque remittit ad aulam. 
Heu! quantum, Cleopatra, tibi, si capta perîsset 
Hîc soror, abstulerat crimen Fortuna futurum!    75 
Nam miserae Arsinoë donatam a Caesare vitam 
Crimine majori posthac soror impia tollet. 
Maxima sed populi subiit miseratio mentes, 
Cum vidêre Afro pueri captiva triumpho 
Ora Jubae; cujus Libyco rex maximus orbe    80 
Nuper erat genitor, qui tot modo regna, tot urbes, 
Tot populos latâ tenuit ditione remotos. 
Quis Latius, miserande puer, tam obtusa gerebat 
Pectora, quem tua non aetas innoxia movit? 
Aut quis te, tanto dejectum culmine regni,    85 
Immerita hostili praebentem colla catenae 
Non morens animo vidit? sed caeca futuri 
Mens hominum: felix, quae tam miseranda videtur, 
Sors tua, magne puer; vinclis felicior istis 
Es, Juba, quam magni maneant si regna parentis,    90 
Et stet firma tuis tellus Maurusia sceptris. 
Illa dies, quae te captivum fecerit, illa 
Transtulit in melius: (quis crederet?) illa futurae 
(Tristis visa, licet) posuit fundamina famae. 
Moribus Ausoniis primis nutritus ab annis,    95 
Barbarie exutusque, tuo felicia posthac 
Tempora constituens orbi, moderamine justo 
Commissas olim regni tractabis habenas. 
(Nam te, post casus tantos, ad culmina regni 
Evehet Augustus Caesar, solioque locabit.)    100 
Praeterea excultus studiis, miranda relinques 
Ingenii monimenta tui; calamique perennis 
Docti fama tibi per saecula cuncta manebit. 
Sed non Pharnacis captiva Quiritibus ora 
Armenio potuit Caesar monstrare triumpho.    105 
Ille fugâ evasit: vehitur fugientis imago; 
Et " Veni , Vidi , Vici ," tria verba, superbo 
Portantur curru, totum narrantia bellum. 
Romanos animos, plus quam spectacula viva, 
Tristia fata ducum tabulis depicta movebant.    110 
Illic mosta videt civilia vulnera Roma, 
Et proprias luget clades; illic sua quisque 
Funera Romanus, cognataque damna, recenset. 
Inter barbariscas strages, et funera regum 
Extera, magnates Libyae, caesosque per Alpes    115 
Gallorum proceres; proprio quâ pingitur ense 
Rex Juba transfixus, convivia mosta cruentans, 
Demersusque sui Nili Ptolemaeus in undis; 
Monstrantur Latiae mortes, absumtaque bellis 
Maxima Caesareis Romanae nomina gentis.    120 
Hic cum rege Jubâ Petreius, Afranius illic: 
Illic Torquatus moriens, hic Sulla jacebat. 
Nec procul hinc oculis agnoscunt flentibus ora 
Scipiadae, puppi jam desilientis ab altâ. 
Te quoque, sancte Cato, fodientem viscera dextrâ,    125 
Et properanti animae lacerantem vulnera cernunt. 
Verum, inter procerum tot mortes, una tacetur. 
Nec tabulae mostis monstrare Quiritibus audent 
Flebile Pompeii fatum, ne tanta triumphos 
Tristaret clades; sed mors ea sola relicta.    130 
Quae tum praecipue populo expectata fuisset, 
Altius infixa est quaerentibus; et bene cuncti 
Jam, sine picturis, Magni miserabile letum, 
Et seriem tantae possunt memorare ruinae. 
Quis numerare queant variae spectacula pompae?    135 
Quot campis ludi? Nova quot certamina Circo 
Spectentur populis? quantoque madescat arena 
Sanguine nobilium dat quas Hyrcana ferarum 
Silva, aut monstriferis nutrit Gaetulia campis? 
Quin et nocturnae praefulgent undique pompae;    140 
Delectantque, parat cum post spectacula Caesar 
Nocte redire domum, toto famulante senatu; 
Cum mediam cernunt elephantes ire per urbem, 
Et lucem gestare: forum via lactea visum est: 
Tot simul accensis elephantûm terga micabant    145 
Ignibus, atque ibant colestibus aemula signis. 
Nec tantas victoris opes spectacula vana 
Testantur solum: sed duratura per aevum 
Exsurgunt opera, et saeclis miranda futuris. 
Nam templum Veneri, domus a quâ Julia nata est,    150 
Aut pius, aut tantâ sublatus origine, Caesar 
Magnificum exstruxit, spoliisque ornavit opimis. 
Ut formosa Venus tanto videatur honore 
Plus Jovis uxorem, et Tritonida vincere, quam cum 
Aurea poma illi nemorosae in vallibus Idae    155 
Judicium Paridis, Priamo fatale, dedisset. 
Plusque Dioneae veneratur numina mundus, 
Quam vel Junonem vel Pallada: dignius orbi 
Nomen Iülaeae censetur stirpis origo, 
Quam Superûm regina, aut vertice nata Tonantis.    160 
Interiora auro radiabant limina templi 
Marmorei, aurataeque trabes, caelataque multâ 
Arte micant simulacra Deûm, et spirantia signa. 
Hîc Troja antiqua, et Veneris Phrygiique videntur 
Anchisae thalami; decantatumque poëtis    165 
Frondescit nemus Idaeum, quod debuit olim 
Vatibus, hîc tantis debens pictoribus Ida. 
Hîc torus exsurgit mollis, quem mater Amorum 
Progeniem terris, tantosque datura nepotes, 
Cum juvene Anchisâ quondam Venus aurea pressit,    170 
Concubitumque hominis pulcherrima passa Dearum est. 
Aeneas juxta soboles stat, corpore talis 
Formoso, qualis semper florente juventâ 
Exsultat Phobus; frenatâ aut tigride qualis 
Bacchus odoratis curru descendit ab Indis:    175 
Troïus Aeneas, cui tantam Musa Maronis 
Donavit elix famam per saecula, quantam 
Maeonius Graio vates praestabat Achilli. 
Illic eximiae visa est pietatis imago, 
Cum bonus Aeneas, Trojâ pereunte, parentem    180 
Grandaevum attolens humeris, per tela, per ignes 
Hostiles, rapuit. Non illi Laomedontis 
Arsurae curantur opes, non fulva supellex, 
Nec sparsae passim per tanta incendia gazae; 
Sed genitor, Phrygiique lares, et sacra Deorum.    185 
Pone patrem sequitur fortem formosus Iülus, 
Unde genus nomenque suum gens Julia duxit. 
Condidit hic Albam Longam, multosque per annos 
Imperio rexit. Longo dehinc ordine picti, 
Post primum Albani reges monstrantur Iülum;    190 
Donec Iüleam Tullus rex diruit Albam, 
Transtulit et Romam cives. Hinc ordine rursus 
Reges atque duces Latii, Romanaque fata 
Usque ad Caesarei monstrantur tempora regni, 
Quo vetus Alba iterum Romam vicisse videtur.    195 
Robore sed quamvis munita potentia tanto 
Caesaris, et populi plausu firmata videtur; 
Nutat adhuc; et plus terris quatietur Iberis, 
Quam vel Thessalicis, vel Thapsi tristibus arvis. 
Maxima adhuc restant discrimina, maxima bella,    200 
Quae juvenes facient Pompeii, nomine tanto 
Non indigna. Truces vicinos Gadibus illi 
Herculeis armant populos. Hispania sedes 
Terita bellorum, et Romani scena furoris. 
Currit ad Occasus extremaque litora mundi    205 
Jam civile nefas, quâ sese Hispania pandit 
Ultima. Non ulli populo majora videntur 
(Cum vastus fessos exactâ luce jugales 
Proluit Oceanus) rutilantis corpora Phobi: 
Atque ideo propiora suae putat incola terrae    210 
Deceptus, tamquam sese illic aetheris alti 
Convexum inclinet: sed majus ab aequore tanto 
Surgentes reddunt nebulae, densique vapores 
Objectum, radios oculi diffundere sueti. 
Hinc non ulla vident surgente crepuscula Phobo,    215 
Nec fugiente: dies oritur cum sole, caditque. 
Tota jacet corii specie diffusa bovini 
Terra Hispana, mari cincta undique, et insula paene 
Facta, nisi gelidâ quod Pyrenaeus ab Arcto 
Mons interpositus Gallis disterminat agris.    220 
Facturum tantis montem divortia terris 
Excelsum posuit Natura, et vertice colum 
Aequantem summo. Nudum est, et gramine nullo 
Vestitum, quod Gallorum praepinguibus arvis 
Objicitur Boreale latus: contraque, cacumen,    225 
Quâ steriles terrae campos prospectat Iberae, 
Frondosum silvas densas, et pascua laeta 
Ostendit; tamquam Galli felicibus arvis 
Divitias mons iste suas concesserat, utque 
Vestiret sese, terras spoliârat Iberas.    230 
Nubifero (famae si credas) nomina monti 
Pyrene miseranda dedit. Regnabat in illo 
Monte Bebryx genitor, parvâque excepit in aulâ 
Hospitio Alciden formosa armenta petentem 
Geryonis. Visa est Alcidae regia virgo    235 
Pyrene, placuitque nimis; deceptaque tandem, 
Hospitis invicti placido succumbit amori. 
Conjugium Alcides miderae, taedasque jugales, 
Si modo Geryonis victor remeârit ab arvis, 
Promittit: sed fasta negant crudelia taedas.    240 
Nec prius Alcides vincit, quam funere tristi 
Pyrene formosa jacet. Timet illa parentem 
Iratum; nec vitiati pondera ventris 
Ulterius celare valet. Queribunda pererrat 
Frondosas latebras, et vasti devia montis;    245 
Solaque furtivum silvis deplangit amorem. 
Amphitryoniaden falsum, tardumve vocabat; 
Donec, plorantis frustra, magnique vocantis 
Herculis auxilium, leto crudelior ipso 
Bellua formosae laceravit virginis artus.    250 
Amphitryoniades tristem Bebrycis ad aulam 
Jam victor rediens, amissâ virgine demens, 
Et formidandus luctu, per lustra ferarum, 
Per juga, perque alti frondosa cacumina montis 
Tendebat, sponsae quaerens vestigia carae,    255 
Pyrenenque suam mosto clamore vocabat. 
Pyrenen silvae, Pyrenen antra ferarum, 
Et curvae toto resonabant monte cavernae. 
Ingemuit locus ipse; ferae tremuêre; metuque 
Montani latuêre lupi; nec quaerere praedam    260 
Immanes audent ursi, torvive leones, 
Dum nemore atque jugis graditur Tirynthius altis. 
Sed, postquam laceros artus atque ora puellae 
Deformata suae cognovit, fata Deosque 
Multum incusavit lacrymans: tunc oscula caris    265 
Relliquiis repetita dedit; supremaque plangens 
Funera, Pyrenen tumulavit montibus illis. 
"Diruet hanc," inquit, "molem non longa vetustas. 
"Famaque tum tua major erit; tumulique ruina 
"Augebit tumulum: toto tunc monte jacebis.    270 
"Ut juga tota tenet Bacchus Nisea sepultus, 
"Mons erit iste tuus." Consensit fama: tenentque 
Pyrenes isti nomen per saecula montes. 
Pompeii juvenes, instructo milite Gades 
Linquentes, bellum omne locant, quâ pinguia Baetis    275 
Culta secans, sua felici dat nomina terrae. 
Oppida cepissent primo regionibus illis 
Ateguam, atque Ucubin, et nomen clade futurâ 
Funestum Ausoniae, Mundam, et te grata Camonis 
Corduba, doctorum cunis fecunda virorum.    280 
Undique Pompeiis vires Hispania mittit. 
Hîc, praeter Latias aquilas, Romanaque signa, 
Quae Varus, duxitque acer Labienus, Iberi 
Pugnaces coëunt: hic trux stat Cantaber, armis 
Qui vitam impendit solis, gens nescia pacis    285 
Aut siccae mortis, ferro praevertere sueta 
Imbelles annos: decus esse abrumpere vitam, 
Naturaeque putant segnem donare senectam. 
Augurii sacri, divinarumque peritam 
Flammarum, pubem dives Gallaecia mittit.    290 
Callaïci veniunt, qui, demto Marte, laborem 
Non ullum novêre viri: nam semina sulcis 
Injicit, et duro glebas invertit aratro, 
Femina, dum manibus peraguntur bella virorum. 
A Minii ripis patrii venit impiger Astur,    295 
Auriferique Tagi fulgentia signa ferebat 
Incola, deciduum consuetus cernere solem; 
Et Vasco insuetus galeis, et Concanus audax, 
Qui se Massagetûm durâ de stirpe fatetur, 
Cornipedis consuetus equi potare cruorem.    300 
Celtiberi, bello qui corpora caesa suorum 
Igne cremant, creduntque nefas si forte jacentûm 
Exanimes fera vel volucris depascitur artus, 
A ripis rapidi veniunt Sucronis; et omnes 
Hispanae gentes, quaecumque aut funera Magni    305 
Ulcisci, aut Latios cupiunt nutrire furores.
 
 

 
 
 
	 Thomas May 
	 Neo-Latin 
	 The Latin Library 
	 The Classics Page