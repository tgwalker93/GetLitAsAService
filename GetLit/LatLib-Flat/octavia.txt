Seneca: Octavia
		 

		 
		 
	 

 

 L. ANNAEI SENECAE OCTAVIA
 

 

 
 Octavia Iam uaga caelo sidera fulgens 
  Aurora fugat, 
surgit Titan radiante coma 
mundoque diem reddit clarum. 
Age, tot tantis onerata malis,        5 
repete assuetos iam tibi questus 
atque aequoreas uince Alcyonas, 
uince et uolucres Pandionias: 
grauior namque his fortuna tua est. 
Semper genetrix deflenda mihi,        10 
prima meorum causa malorum, 
tristes questus natae exaudi, 
si quis remanet sensus in umbris. 
utinam ante manu grandaeua sua 
mea rupisset stamina Clotho,        15 
tua quam maerens uulnera uidi 
oraque foedo sparsa cruore! 
o nox semper funesta mihi; 
tempore ab illo lux est tenebris 
  inuisa magis:        20 
tulimus saeuae iussa nouercae, 
hostilem animum uultusque truces. 
illa, illa meis tristis Erinys 
thalamis Stygios praetulit ignes 
teque extinxit, miserande pater,        25 
modo cui totus paruit orbis 
ultra Oceanum cuique Britanni 
  terga dedere, 
ducibus nostris ante ignoti 
  iurisque sui;        30 
coniugis, heu me, pater, insidiis 
oppresse iaces seruitque domus 
cum prole tua capta tyranno. 
  Nvtrix Fulgore primo captus et fragili bono 
fallacis aulae quisquis attonitus stupet,        35 
subito latentis ecce Fortunae impetu 
modo praepotentem cernat euersam domum 
stirpemque Claudi, cuius imperio fuit 
subiectus orbis, paruit liber diu 
Oceanus et recepit inuitus rates.        40 
En qui Britannis primus imposuit iugum, 
ignota tantis classibus texit freta 
interque gentes barbaras tutus fuit 
et saeua maria, coniugis scelere occidit; 
mox illa nati: cuius extinctus iacet        45 
frater uenenis, maeret infelix soror 
eademque coniunx nec graues luctus ualet 
ira coacta tegere crudelis uiri, 
quem spreta refugit semper atque odio pari 
ardens mariti mutua flagrat face.        50 
animum dolentis nostra solatur fides 
pietasque frustra: uincit immitis dolor 
consilia nostra nec regi mentis potest 
generosus ardor, sed malis uires capit. 
heu quam nefandum prospicit noster timor        55 
scelus, quod utinam numen auertat deum. 
 Oc. O mea nullis aequanda malis 
  fortuna, licet 
repetam luctus, Electra, tuos: 
tibi maerenti caesum licuit        60 
  flere parentem, 
scelus ulcisci uindice fratre, 
tua quem pietas hosti rapuit 
  texitque fides: 
me crudeli sorte parentes        65 
raptos prohibet lugere timor 
fratrisque necem deflere uetat, 
in quo fuerat spes una mihi 
totque malorum breue solamen. 
nunc in luctus seruata meos        70 
magni resto nominis umbra. 
 Nvt. Vox en nostras perculit aures 
  tristis alumnae;        72a 
cesset thalamis inferre gradus 
  tarda senectus? 
 Oc. Excipe nostras lacrimas, nutrix,        75 
testis nostri fida doloris. 
 Nvt. Quis te tantis soluet curis, 
  miseranda, dies? 
 Oc. Qui me Stygias mittet ad umbras. 
 Nvt. Omina quaeso sint ista procul.        80 
 Oc. Non uota meos tua nunc casus, 
  sed fata regunt. 
 Nvt. Dabit afflictae meliora deus 
  tempora mitis;        83a 
tu modo blando uince obsequio 
  placata uirum. 
 Oc. Vincam saeuos ante leones 
  tigresque truces        86a 
fera quam saeui corda tyranni: 
odit genitos sanguine claro, 
spernit superos hominesque simul, 
nec fortunam capit ipse suam,        90 
quam dedit illi per scelus ingens 
  infanda parens. 
Licet ingratum dirae pudeat 
  munere matris        93a 
hoc imperium cepisse, licet 
tantum munus morte rependat, 
feret hunc titulum post fata tamen 
femina longo semper in aeuo. 
 Nvt. Animi retine uerba furentis, 
temere emissam comprime uocem. 
 Oc. Toleranda quamuis patiar, haud umquam queant        100 
nisi morte tristi nostra finiri mala. 
genetrice caesa, per scelus rapto patre, 
orbata fratre, miseriis luctu obruta, 
maerore pressa, coniugi inuisa ac meae 
subiecta famulae, luce non grata fruor,        105 
trepidante semper corde non mortis metu, 
sed sceleris++absit crimen a fatis meis, 
mori iuuabit; poena nam grauior nece est 
uidere tumidos et truces miserae mihi 
uultus tyranni, iungere atque hosti oscula,        110 
timere nutus cuius obsequium meus 
haud ferre posset fata post fratris dolor 
scelere interempti, cuius imperium tenet 
et sorte gaudet auctor infandae necis. 
  Quam saepe tristis umbra germani meis        115 
offertur oculis, membra cum soluit quies 
et fessa fletu lumina oppressit sopor: 
modo facibus atris armat infirmas manus 
oculosque et ora fratris infestus petit, 
modo trepidus idem refugit in thalamos meos;        120 
persequitur hostis atque inhaerenti mihi 
uiolentus ensem per latus nostrum rapit. 
tunc tremor et ingens excutit somnos pauor 
renouatque luctus et metus miserae mihi. 
  Adice his superbam paelicem, nostrae domus        125 
spoliis nitentem, cuius in munus suam 
Stygiae parentem natus imposuit rati, 
quam, dira post naufragia, superato mari, 
ferro interemit saeuior pelagi fretis: 
quae spes salutis, post nefas tantum, mihi?        130 
inimica uictrix imminet thalamis meis 
odioque nostri flagrat et pretium stupri 
iustae maritum coniugis poscit caput. 
  Emergere umbris et fer auxilium tuae 
natae inuocanti, genitor, aut Stygios sinus        135 
tellure rupta pande, quo praeceps ferar. 
 Nvt. Frustra parentis inuocas manes tui, 
miseranda, frustra, nulla cui prolis suae 
manet inter umbras cura: qui nato suo 
praeferre potuit sanguine alieno satum        140 
genitamque fratris coniugem captus sibi 
toris nefandis flebili iunxit face. 
hinc orta series facinorum: caedes, doli, 
regni cupido, sanguinis diri sitis; 
mactata soceri concidit thalamis gener        145 
uictima, tuis ne fieret hymenaeis potens. 
pro facinus ingens! feminae est munus datus 
Silanus et cruore foedauit suo 
patrios penates, criminis ficti reus. 
intrauit hostis, ei mihi, captam domum        150 
dolis nouercae, principis factus gener 
idemque natus, iuuenis infandi ingeni, 
capaxque scelerum, dira cui genetrix facem 
accendit et te iunxit inuitam metu. 
  Tantoque uictrix facta successu ferox        155 
ausa imminere est orbis imperio sacri. 
quis tot referre facinorum formas potest 
et spes nefandas feminae et blandos dolos 
regnum petentis per gradus scelerum omnium? 
tunc sancta Pietas extulit trepidos gradus        160 
uacuamque Erinys saeua funesto pede 
intrauit aulam, polluit Stygia face 
sacros penates, iura naturae furens 
fasque omne rupit: miscuit coniunx uiro 
uenena saeua, cecidit atque eadem sui        165 
mox scelere nati. Tu quoque extinctus iaces, 
deflende nobis semper, infelix puer, 
modo sidus orbis, columen augustae domus, 
Britannice, heu me, nunc leuis tantum cinis 
et tristis umbra; saeua cui lacrimas dedit        170 
etiam nouerca, cum rogis artus tuos 
dedit cremandos membraque et uultus deo 
similes uolanti saeuiens flamma abstulit. 
 Oc. Extinguat et me, ne manu nostra cadat! 
 Nvt. Natura uires non dedit tantas tibi.        175 
 Oc. Dolor ira maeror miseriae luctus dabunt. 
 Nvt. Vince obsequendo potius immitem uirum. 
 Oc. Vt fratrem ademptum scelere restituat mihi? 
 Nvt. Incolumis ut sis ipsa, labentem ut domum 
genitoris olim subole restituas tua.        180 
 Oc. Expectat aliam principis subolem domus; 
me dira miseri fata germani trahunt. 
 Nvt. Confirmet animum ciuium tantus fauor. 
 Oc. Solatur iste nostra, non releuat mala. 
 Nvt. Vis magna populi est. Oc. Principis maior tamen.        185 
 Nvt. Respiciet ipse coniugem. Oc. Paelex uetat. 
 Nvt. Inuisa cunctis nempe. Oc. Sed cara est uiro. 
 Nvt. Nondum uxor est. Oc. Iam fiet, et genetrix simul. 
 Nvt. Iuuenilis ardor impetu primo furit, 
languescit idem facile nec durat diu        190 
in Venere turpi, ceu leuis flammae uapor: 
amor perennis coniugis castae manet. 
Violare prima quae toros ausa est tuos 
animumque domini famula possedit diu, 
iam metuit eadem++ Oc. Nempe praelatam sibi.        195 
 Nvt. Subiecta et humilis, atque monumenta extruit 
quibus timorem falsa testatur suum. 
Et hanc leuis fallaxque destituet deus 
uolucer Cupido: sit licet forma eminens, 
opibus superba, gaudium capiet breue.        200 
  Passa est similes ipsa dolores 
  regina deum, 
cum se formas uertit in omnes 
dominus caeli diuumque pater 
et modo pennas sumpsit oloris,        205 
modo Sidonii cornua tauri; 
aureus idem fluxit in imbri; 
fulgent caelo sidera Ledae, 
patrio residet Bacchus Olympo, 
deus Alcides possidet Heben        210 
nec Iunonis iam timet iras, 
cuius gener est qui fuit hostis. 
Vicit sapiens tamen obsequium 
coniugis altae pressusque dolor: 
sola Tonantem tenet aetherio        215 
secura toro maxima Iuno, 
nec mortali captus forma 
deserit altam Iuppiter aulam. 
Tu quoque, terris altera Iuno, 
soror Augusti coniunxque, graues        220 
  uince dolores. 
 Oc. Iungentur ante saeua sideribus freta 
et ignis undae, Tartaro tristi polus, 
lux alma tenebris, roscidae nocti dies, 
quam cum scelesti coniugis mente impia        225 
mens nostra, semper fratris extincti memor. 
utinam nefandi principis dirum caput 
obruere flammis caelitum rector paret, 
qui saepe terras fulmine infesto quatit 
mentesque nostras ignibus terret sacris        230 
nouisque monstris; uidimus caelo iubar 
ardens cometen pandere infaustam facem, 
qua plaustra tardus noctis alterna uice 
regit Bootes, frigore Arctoo rigens: 
en ipse diro spiritu saeui ducis        235 
polluitur aether, gentibus clades nouas 
minantur astra, quas regit dux impius. 
non tam ferum Typhona neglecto Ioue 
irata Tellus edidit quondam parens: 
haec grauior illo pestis, hic hostis deum        240 
hominumque templis expulit superos suis 
ciuesque patria, spiritum fratri abstulit, 
hausit cruorem matris++et lucem uidet 
fruiturque uita noxiam atque animam trahit! 
Pro summe genitor, tela cur frustra iacis        245 
inuicta totiens temere regali manu? 
in tam nocentem dextra cur cessat tua? 
utinam suorum facinorum poenas luat 
Nero insitiuus, Domitio genitus patre, 
orbis tyrannus, quem premit turpi iugo        250 
morumque uitiis nomen Augustum inquinat! 
 Nvt. Indignus ille, fateor, est thalamis tuis; 
sed cede fatis atque fortunae tuae, 
alumna, quaeso, neue uiolenti moue 
iram mariti. forsitan uindex deus        255 
existet aliquis, laetus et ueniet dies. 
 Oc. Graui deorum nostra iam pridem domus 
urgetur ira, prima quam pressit Venus 
furore miserae dura genetricis meae, 
quae nupta demens nupsit incesta face,        260 
oblita nostri, coniugis, legum immemor. 
illos soluta crine, succincta anguibus 
ultrix Erinys uenit ad Stygios toros 
raptasque thalamis sanguine extinxit faces; 
incendit ira principis pectus truci        265 
caedem in nefandam: cecidit infelix parens, 
heu, nostra ferro meque perpetuo obruit 
extincta luctu; coniugem traxit suum 
natumque ad umbras, prodidit lapsam domum. 
 Nvt. Renouare luctus parce cum fletu pios,        270 
manes parentis neue sollicita tuae, 
graues furoris quae sui poenas dedit. 
  Chorvs Quae fama modo uenit ad aures? 
utinam falso credita perdat 
frustra totiens iactata fidem,        275 
nec noua coniunx nostri thalamos 
principis intret, teneatque suos 
nupta penates Claudia proles. 
edat partu pignora pacis, 
qua tranquillus gaudeat orbis        280 
seruetque decus Roma aeternum. 
Fratris thalamos sortita tenet 
  maxima Iuno, 
soror Augusti sociata toris 
cur a patria pellitur aula?        285 
sancta quid illi prodest pietas 
  diuusque pater?        286a 
quid uirginitas castusque pudor? 
Nos quoque nostri sumus immemores 
post fata ducis, cuius stirpem 
prodimus aegro suadente metu.        290 
  Vera priorum uirtus quondam 
Romana fuit uerumque genus 
Martis in illis sanguisque uiris. 
Illi reges hac expulerunt 
  urbe superbos        294a 
ultique tuos sunt bene manes, 
mactata tua, miseranda, manu,        301 
  nata Lucreti, 
stuprum saeui passa tyranni. 
Te quoque bellum triste secutum est,        300 
uirgo dextra caesa parentis,        296 
ne seruitium paterere graue et 
improba ferret praemia uictrix 
  dira libido. 
Dedit infandi sceleris poenas        304 
cum Tarquinio Tullia coniunx, 
quae per caesi membra parentis 
egit saeuos impia currus 
laceroque seni uiolenta rogos 
  nata negauit.        308a 
  Haec quoque nati uidere nefas 
  saecula magnum, 
cum Tyrrhenum rate ferali 
princeps captam fraude parentem 
  misit in aequor.        312a 
Properant placidos linquere portus 
  iussi nautae, 
resonant remis pulsata freta;        315 
fertur in altum prouecta ratis, 
quae resoluto robore labens 
pressa dehiscit sorbetque mare. 
Tollitur ingens clamor ad astra 
cum femineo mixtus planctu.        320 
mors ante oculos dira uagatur; 
quaerit leti sibi quisque fugam: 
alii lacerae puppis tabulis 
haerent nudi fluctusque secant, 
repetunt alii litora nantes;        325 
multos mergunt fata profundo. 
  Scindit uestes Augusta suas 
  laceratque comas 
rigat et maestis fletibus ora. 
postquam spes est nulla salutis,        330 
ardens ira, iam uicta malis: 
'haec' exclamat 'mihi pro tanto 
munere reddis praemia, nate? 
hac sum, fateor, digna carina, 
quae te genui, quae tibi lucem        335 
atque imperium nomenque dedi 
  Caesaris amens. 
Exere uultus Acheronte tuos 
poenisque meis pascere, coniunx: 
ego causa tuae, miserande, necis        340 
natoque tuo funeris auctor 
en, ut merui, ferar ad manes 
  inhumata tuos, 
obruta saeuis aequoris undis.' 
Feriunt fluctus ora loquentis,        345 
ruit in pelagus rursumque salo 
  pressa resurgit; 
pellit palmis cogente metu 
freta, sed cedit fessa labori. 
Mansit tacitis in pectoribus        350 
spreta tristi iam morte fides: 
multi dominae ferre auxilium 
pelago fractis uiribus audent; 
bracchia quamuis lenta trahentem 
uoce hortantur manibusque leuant.        355 
  Quid tibi saeui fugisse maris 
  profuit undas? 
ferro es nati moritura tui, 
cuius facinus uix posteritas, 
tarde semper saecula credent.        360 
Furit ereptam pelagoque dolet 
  uiuere matrem 
impius ingens geminatque nefas: 
ruit in miserae fata parentis 
patiturque moram sceleris nullam.        365 
missus peragit iussa satelles: 
reserat dominae pectora ferro. 
Caedis moriens illa ministrum 
  rogat infelix, 
utero dirum condat ut ensem:        370 
'hic est, hic est fodiendus' ait 
'ferro, monstrum qui tale tulit.' 
post hanc uocem cum supremo 
  mixtam gemitu 
animam tandem per fera tristem        375 
  uulnera reddit. 
  Seneca Quid, impotens Fortuna, fallaci mihi 
blandita uultu, sorte contentum mea 
alte extulisti, grauius ut ruerem edita 
receptus arce totque prospicerem metus?        380 
melius latebam procul ab inuidiae malis 
remotus inter Corsici rupes maris, 
ubi liber animus et sui iuris mihi 
semper uacabat studia recolenti mea. 
O quam iuuabat, quo nihil maius parens        385 
Natura genuit, operis immensi artifex, 
caelum intueri, solis et cursus sacros 
mundique motus, noctis alternas uices 
orbemque Phoebes, astra quam cingunt uaga, 
lateque fulgens aetheris magni decus;        390 
qui si senescit, tantus in caecum chaos 
casurus iterum, tunc adest mundo dies 
supremus ille, qui premat genus impium 
caeli ruina, rursus ut stirpem nouam 
generet renascens melior, ut quondam tulit        395 
iuuenis, tenente regna Saturno poli. 
Tunc illa uirgo, numinis magni dea, 
Iustitia, caelo missa cum sancta Fide 
terra regebat mitis humanum genus. 
non bella norant, non tubae fremitus truces,        400 
non arma gentes, cingere assuerant suas 
muris nec urbes: peruium cunctis iter, 
communis usus omnium rerum fuit; 
et ipsa Tellus laeta fecundos sinus 
pandebat ultro, tam piis felix parens        405 
et tuta alumnis. Alia sed suboles minus 
conspecta mitis * * * 
* * * Tertium sollers genus        407a 
nouas ad artes extitit, sanctum tamen, 
mox inquietum quod sequi cursu feras 
auderet acres, fluctibus tectos graui        410 
extrahere pisces rete uel calamo leui, 
decipere uolucres crate * * * 
tenere laqueo, premere subiectos iugo        412bis 
tauros feroces, uomere immunem prius 
sulcare terram, laesa quae fruges suas 
  *        414a 
interior, alte condidit sacro sinu. 
  Sed in parentis uiscera intrauit suae 
deterior aetas; eruit ferrum graue 
aurumque, saeuas mox et armauit manus; 
partita fines regna constituit, nouas 
exstruxit urbes, tecta defendit sua        420 
aliena telis aut petit praedae imminens. 
neglecta terras fugit et mores feros 
hominum, cruenta caede pollutas manus 
Astraea uirgo, siderum magnum decus. 
cupido belli creuit atque auri fames        425 
totum per orbem, maximum exortum est malum 
luxuria, pestis blanda, cui uires dedit 
roburque longum tempus atque error grauis. 
  Collecta uitia per tot aetates diu 
in nos redundant: saeculo premimur graui,        430 
quo scelera regnant, saeuit impietas furens, 
turpi libido Venere dominatur potens, 
luxuria uictrix orbis immensas opes 
iam pridem auaris manibus, ut perdat, rapit. 
  Sed ecce, gressu fertur attonito Nero        435 
trucique uultu. quid ferat mente horreo. 
  Nero Perage imperata: mitte, qui Plauti mihi 
Sullaeque caesi referat abscisum caput. 
 Praefectvs Iussa haud morabor: castra confestim petam. 
 Se. Nihil in propinquos temere constitui decet.        440 
 Ne. Iusto esse facile est cui uacat pectus metu. 
 Se. Magnum timoris remedium clementia est. 
 Ne. Extinguere hostem maxima est uirtus ducis. 
 Se. Seruare ciues maior est patriae patri. 
 Ne. Praecipere mitem conuenit pueris senem.        445 
 Se. Regenda magis est feruida adolescentia. 
 Ne. Aetate in hac satis esse consilii reor. 
 Se. Vt facta superi comprobent semper tua. 
 Ne. Stulte uerebor, ipse cum faciam, deos. 
 Se. Hoc plus uerere quod licet tantum tibi.        450 
 Ne. Fortuna nostra cuncta permittit mihi. 
 Se. Crede obsequenti parcius: leuis est dea. 
 Ne. Inertis est nescire quid liceat sibi. 
 Se. Id facere laus est quod decet, non quod licet. 
 Ne. Calcat iacentem uulgus. Se. Inuisum opprimit.        455 
 Ne. Ferrum tuetur principem. Se. Melius fides. 
 Ne. Decet timeri Caesarem. Se. At plus diligi. 
 Ne. Metuant necesse est++ Se. Quidquid exprimitur graue est. 
 Ne. Iussisque nostris pareant. Se. Iusta impera. 
 Ne. Statuam ipse. Se. Quae consensus efficiat rata.        460 
 Ne. Destrictus ensis faciet. Se. Hoc absit nefas. 
 Ne. An patiar ultra sanguinem nostrum peti, 
inultus et contemptus ut subito opprimar? 
exilia non fregere summotos procul 
Plautum atque Sullam, pertinax quorum furor        465 
armat ministros sceleris in caedem meam, 
absentium cum maneat etiam ingens fauor 
in urbe nostra, qui fouet spes exulum. 
tollantur hostes ense suspecti mihi, 
inuisa coniunx pereat et carum sibi        470 
fratrem sequatur. quidquid excelsum est cadat. 
 Se. Pulcrum eminere est inter illustres uiros, 
consulere patriae, parcere afflictis, fera 
caede abstinere, tempus atque irae dare, 
orbi quietem, saeculo pacem suo.        475 
haec summa uirtus, petitur hac caelum uia. 
sic ille patriae primus Augustus parens 
complexus astra est, colitur et templis deus. 
illum tamen Fortuna iactauit diu 
terra marique per graues belli uices,        480 
hostes parentis donec oppressit sui: 
tibi numen incruenta summisit suum 
et dedit habenas imperi facili manu 
nutuque terras maria subiecit tuo; 
inuidia tristis, uicta consensu pio,        485 
cessit; senatus, equitis accensus fauor; 
plebisque uotis atque iudicio patrum 
tu pacis auctor, generis humani arbiter 
electus orbem spiritu sacro regis 
patriae parens: quod nomen ut serues petit        490 
suosque ciues Roma commendat tibi. 
 Ne. Munus deorum est, ipsa quod seruit mihi 
Roma et senatus quodque ab inuitis preces 
humilesque uoces exprimit nostri metus. 
seruare ciues principi et patriae graues,        495 
claro tumentes genere quae dementia est, 
cum liceat una uoce suspectos sibi 
mori iubere? Brutus in caedem ducis, 
a quo salutem tulerat, armauit manus: 
inuictus acie, gentium domitor, Ioui        500 
aequatus altos saepe per honorum gradus 
Caesar nefando ciuium scelere occidit. 
  Quantum cruoris Roma tum uidit sui, 
lacerata totiens! ille qui meruit pia 
uirtute caelum, diuus Augustus, uiros        505 
quot interemit nobiles, iuuenes senes 
sparsos per orbem, cum suos mortis metu 
fugerent penates et trium ferrum ducum, 
tabula notante deditos tristi neci! 
exposita rostris capita caesorum patres        510 
uidere maesti, flere nec licuit suos, 
non gemere dira tabe polluto foro, 
stillante sanie per putres uultus graui. 
Nec finis hic cruoris aut caedis stetit: 
pauere uolucres et feras saeuas diu        515 
tristes Philippi, * * * 
* * * hausit et Siculum mare        516a 
classes uirosque saepe caedentes suos, 
concussus orbis uiribus magnis ducum. 
superatus acie puppibus Nilum petit 
fugae paratis, ipse periturus breui:        520 
hausit cruorem incesta Romani ducis 
Aegyptus iterum, non leues umbras tegit. 
Illic sepultum est impie gestum diu 
ciuile bellum. condidit tandem suos 
iam fessus enses uictor hebetatos feris        525 
uulneribus, et continuit imperium metus. 
armis fideque militis tutus fuit, 
pietate nati factus eximia deus, 
post fata consecratus et templis datus. 
  Nos quoque manebunt astra, si saeuo prior        530 
ense occuparo quidquid infestum est mihi 
dignaque nostram subole fundaro domum. 
 Se. Implebit aulam stirpe caelesti tuam 
generata diuo, Claudiae gentis decus, 
sortita fratris more Iunonis toros.        535 
 Ne. Incesta genetrix detrahit generi fidem, 
animusque numquam coniugis iunctus mihi. 
 Se. Teneris in annis haud satis clara est fides, 
pudore uictus cum tegit flammas amor. 
 Ne. Hoc equidem et ipse credidi frustra diu,        540 
manifesta quamuis pectore insociabili 
uultuque signa proderent odium mei, 
tandem quod ardens statuit ulcisci dolor++ 
dignamque thalamis coniugem inueni meis 
genere atque forma, uicta cui cedet Venus        545 
Iouisque coniunx et ferox armis dea. 
 Se. Probitas fidesque coniugis, mores pudor 
placeant marito: sola perpetuo manent 
subiecta nulli mentis atque animi bona; 
florem decoris singuli carpunt dies.        550 
 Ne. Omnes in unam contulit laudes deus 
talemque nasci fata uoluerunt mihi. 
 Se. Recedat a te (temere ne credas) amor. 
 Ne. Quem summouere fulminis dominus nequit, 
caeli tyrannum, saeua qui penetrat freta        555 
Ditisque regna, detrahit superos polo? 
 Se. Volucrem esse Amorem fingit immitem deum 
mortalis error, armat et telis manus 
arcuque sacras, instruit saeua face 
genitumque credit Venere, Vulcano satum:        560 
uis magna mentis blandus atque animi calor 
Amor est; iuuenta gignitur, luxu otio 
nutritur inter laeta Fortunae bona. 
quem si fouere atque alere desistas, cadit 
breuique uires perdit extinctus suas.        565 
 Ne. Hanc esse uitae maximam causam reor, 
per quam uoluptas oritur; interitu caret, 
cum procreetur semper, humanum genus 
Amore grato, qui truces mulcet feras. 
hic mihi iugales praeferat taedas deus        570 
iungatque nostris igne Poppaeam toris. 
 Se. Vix sustinere possit hos thalamos dolor 
uidere populi, sancta nec pietas sinat. 
 Ne. Prohibebor unus facere quod cunctis licet? 
 Se. Maiora populus semper a summo exigit.        575 
 Ne. Libet experiri, uiribus fractus meis 
an cedat animis temere conceptus furor. 
 Se. Obsequere potius ciuibus placidus tuis. 
 Ne. Male imperatur, cum regit uulgus duces. 
 Se. Nihil impetrare cum ualet, iuste dolet.        580 
 Ne. Exprimere ius est, ferre quod nequeunt preces? 
 Se. Negare durum est. Ne. Principem cogi nefas. 
 Se. Remittat ipse. Ne. Fama sed uictum feret. 
 Se. Leuis atque uana. Ne. Sit licet, multos notat. 
 Se. Excelsa metuit. Ne. Non minus carpit tamen.        585 
 Se. Facile opprimetur. merita te diui patris 
aetasque frangat coniugis, probitas pudor. 
 Ne. Desiste tandem, iam grauis nimium mihi, 
instare: liceat facere quod Seneca improbat. 
et ipse populi uota iam pridem moror        590 
  *                590a 
cum portet utero pignus et partem mei. 
quin destinamus proximum thalamis diem. 
  Agrippina Tellure rupta Tartaro gressum extuli, 
Stygiam cruenta praeferens dextra facem 
thalamis scelestis: nubat his flammis meo        595 
Poppaea nato iuncta, quas uindex manus 
dolorque matris uertet ad tristes rogos. 
manet inter umbras impiae caedis mihi 
semper memoria, manibus nostris grauis 
adhuc inultis, reddita et meritis meis        600 
funesta merces puppis et pretium imperi 
nox illa qua naufragia defleui mea; 
comitum necem natique crudelis nefas 
deflere uotum fuerat++haud tempus datum est 
lacrimis, sed ingens scelere geminauit nefas.        605 
perempta ferro, foeda uulneribus sacros 
intra penates spiritum effudi grauem 
erepta pelago, sanguine extinxi meo 
nec odia nati: saeuit in nomen ferus 
matris tyrannus, obrui meritum cupit,        610 
simulacra, titulos destruit mortis metu 
totum per orbem, quem dedit poenam in meam 
puero regendum noster infelix amor. 
  Extinctus umbras agitat infestus meas 
flammisque uultus noxios coniunx petit,        615 
instat, minatur, imputat fatum mihi 
tumulumque nati, poscit auctorem necis. 
iam parce: dabitur, tempus haud longum peto. 
ultrix Erinys impio dignum parat 
letum tyranno, uerbera et turpem fugam        620 
poenasque quis et Tantali uincat sitim, 
dirum laborem Sisyphi, Tityi alitem 
Ixionisque membra rapientem rotam. 
licet extruat marmoribus atque auro tegat 
superbus aulam, limen armatae ducis        625 
seruent cohortes, mittat immensas opes 
exhaustus orbis, supplices dextram petant 
Parthi cruentam, regna diuitias ferant: 
ueniet dies tempusque quo reddat suis 
animam nocentem sceleribus, iugulum hostibus        630 
desertus ac destructus et cunctis egens. 
  Heu, quo labor, quo uota ceciderunt mea? 
quo te furor prouexit attonitum tuus 
et fata, nate, cedat ut tantis malis 
genetricis ira, quae tuo scelere occidit?        635 
utinam, antequam te paruulum in lucem edidi 
aluique, saeuae nostra lacerassent ferae 
uiscera: sine ullo scelere, sine sensu innocens 
meus occidisses; iunctus atque haerens mihi 
semper quieta cerneres sede inferum        640 
proauos patremque, nominis magni uiros, 
quos nunc pudor luctusque perpetuus manet 
ex te, nefande, meque quae talem tuli. 
  Quid tegere cesso Tartaro uultus meos, 
nouerca coniunx mater infelix meis?        645 
  Octavia Parcite lacrimis urbis festo 
  laetoque die, 
ne tantus amor nostrique fauor 
principis acres suscitet iras 
uobisque ego sim causa malorum.        650 
non hoc primum pectora uulnus 
mea senserunt: grauiora tuli; 
dabit hic nostris finem curis 
  uel morte dies;        653a 
non ego saeui cernere cogar 
  coniugis ora, 
non inuisos intrare mihi 
  thalamos famulae; 
soror Augusti, non uxor ero. 
absint tantum tristes poenae 
  letique metus++        660 
scelerum diri, miseranda, uiri 
potes hoc demens sperare memor? 
hos ad thalamos seruata diu 
uictima tandem funesta cades. 
  Sed quid patrios saepe penates        665 
respicis udis confusa genis? 
propera tectis efferre gradus, 
linque cruentam principis aulam. 
  Chorvs En illuxit suspecta diu 
fama totiens iactata dies:        670 
cessit thalamis Claudia diri 
  pulsa Neronis, 
quos iam uictrix Poppaea tenet, 
cessat pietas dum nostra graui 
compressa metu segnisque dolor.        675 
Vbi Romani uis est populi, 
fregit diros quae saepe duces, 
dedit inuictae leges patriae, 
fasces dignis ciuibus olim, 
iussit bellum pacemque, feras        680 
  gentes domuit,        680a 
captos reges carcere clausit? 
Grauis en oculis undique nostris 
iam Poppaeae fulget imago 
  iuncta Neroni! 
affligat humo uiolenta manus        685 
similes nimium uultus dominae 
ipsamque toris detrahat altis, 
petat infestis mox et flammis 
telisque feri principis aulam. 
  Nvtrix Quo trepida gressum coniugis thalamis tui        690 
effers, alumna, quidue secretum petis 
turbata uultu? cur genae fletu madent? 
certe petitus precibus et uotis dies 
nostris refulsit: Caesari iuncta es tuo 
taeda iugali, quem tuus cepit decor        695 
et culta sancte tradidit uinctum tibi 
genetrix Amoris, maximum numen, Venus. 
O qualis altos quanta pressisti toros 
residens in aula! uidit attonitus tuam 
formam senatus, tura cum superis dares        700 
sacrasque grato spargeres aras mero, 
uelata summum flammeo tenui caput; 
et ipse lateri iunctus atque haerens tuo 
sublimis inter ciuium laeta omina 
incessit habitu atque ore laetitiam gerens        705 
princeps superbo: talis emersam freto 
spumante Peleus coniugem accepit Thetin, 
quorum toros celebrasse caelestes ferunt 
pelagique numen omne consensu pari. 
Quae subita uultus causa mutauit tuos?        710 
quid pallor iste, quid ferant lacrimae doce. 
  Poppaea Confusa tristi proximae noctis metu 
uisuque, nutrix, mente turbata feror, 
defecta sensu. laeta nam postquam dies 
sideribus atris cessit et nocti polus,        715 
inter Neronis uincta complexus mei 
somno resoluor; nec diu placida frui 
quiete licuit. uisa nam thalamos meos 
celebrare turba est maesta: resolutis comis 
matres Latinae flebiles planctus dabant;        720 
inter tubarum saepe terribilem sonum 
sparsam cruore coniugis genetrix mei 
uultu minaci saeua quatiebat facem. 
Quam dum sequor coacta praesenti metu, 
diducta subito patuit ingenti mihi        725 
tellus hiatu; lata quo praeceps toros 
cerno iugales pariter et miror meos, 
in quis resedi fessa. uenientem intuor 
comitante turba coniugem quondam meum 
natumque; properat petere complexus meos        730 
Crispinus, intermissa libare oscula: 
irrupit intra tecta cum trepidus mea 
ensemque iugulo condidit saeuum Nero. 
Tandem quietem magnus excussit timor; 
quatit ora et artus horridus nostros tremor        735 
pulsatque pectus; continet uocem timor, 
quam nunc fides pietasque produxit tua. 
Heu quid minantur inferum manes mihi 
aut quem cruorem coniugis uidi mei? 
 Nvt. Quaecumque mentis agitat intentus uigor,        740 
ea per quietem sacer et arcanus refert 
ueloxque sensus. coniugem thalamos toros 
uidisse te miraris amplexu noui 
haerens mariti? sed mouent laeto die 
pulsata palmis pectora et fusae comae?        745 
Octauiae discidia planxerunt sacros 
inter penates fratris et patrium larem. 
fax illa, quam secuta es, Augustae manu 
praelata clarum nomen inuidia tibi 
partum ominatur, inferum sedes toros        750 
stabiles futuros spondet aeternae domus. 
iugulo quod ensem condidit princeps tuus, 
bella haud mouebit, pace sed ferrum teget. 
Recollige animum, recipe laetitiam, precor, 
timore pulso redde te thalamis tuis.        755 
 Po. Delubra et aras petere constitui sacras, 
caesis litare uictimis numen deum, 
ut expientur noctis et somni minae 
terrorque in hostes redeat attonitus meos. 
Tu uota pro me suscipe et precibus piis        760 
superos adora, maneat ut praesens status. 
  Chorvs Si uera loquax fama Tonantis 
furta et gratos narrat amores 
(quem modo Ledae pressisse sinum 
tectum plumis pennisque ferunt,        765 
modo per fluctus raptam Europen 
taurum tergo portasse trucem), 
quae regit et nunc deseret astra, 
petet amplexus, Poppaea, tuos, 
quos et Ledae praeferre potest        770 
et tibi, quondam cui miranti 
fuluo, Danae, fluxit in auro. 
Formam Sparte iactet alumnae 
licet et Phrygius praemia pastor, 
uincet uultus haec Tyndaridos,        775 
qui mouerunt horrida bella 
Phrygiaeque solo regna dedere. 
  Sed quis gressu ruit attonito 
aut quid portat pectore anhelo? 
  Nvntivs Quicumque tectis excubat miles ducis,        780 
defendat aulam, cui furor populi imminet. 
trepidi cohortes ecce praefecti trahunt 
praesidia ad urbis, uicta nec cedit metu 
concepta rabies temere, sed uires capit. 
 Cho. Quis iste mentes agitat attonitus furor?        785 
 Nvn. Octauiae fauore percussa agmina 
et efferata per nefas ingens ruunt. 
 Cho. Quid ausa facere quoue consilio doce. 
 Nvn. Reddere penates Claudiae diri parant 
torosque fratris, debitam partem imperi.        790 
 Cho. Quos iam tenet Poppaea concordi fide? 
 Nvn. Hinc urit animos pertinax nimium fauor 
et in furorem temere praecipites agit: 
quaecumque claro marmore effigies stetit 
aut aere fulgens, ora Poppaeae gerens,        795 
afflicta uulgi manibus et saeuo iacet 
euersa ferro; membra per partes trahunt 
diducta laqueis, obruunt turpi diu 
calcata caeno. uerba conueniunt feris 
immixta factis, quae timor reticet meus.        800 
Saepire flammis principis sedem parant, 
populi nisi irae coniugem reddat nouam, 
reddat penates Claudiae uictus suos. 
ut noscat ipse ciuium motus mea 
uoce, haud morabor iussa praefecti exequi.        805 
 Cho. Quid fera frustra bella mouetis? 
inuicta gerit tela Cupido: 
flammis uestros obruet ignes 
quis extinxit fulmina saepe 
captumque Iouem caelo traxit.        810 
  Laesi tristes dabitis poenas 
  sanguine uestro; 
non est patiens feruidus irae 
  facilisque regi:        813a 
ille ferocem iussit Achillem 
  pulsare lyram, 
fregit Danaos, fregit Atriden, 
regna euertit Priami, claras 
  diruit urbes.        817a 
et nunc animus quid ferat horret 
uis immitis uiolenta dei. 
  Nero O lenta nimium militis nostri manus        820 
et ira patiens post nefas tantum mea, 
quod non cruor ciuilis accensas faces 
extinguit in nos, caede nec populi madet 
funerea Roma, quae uiros tales tulit! 
Admissa sed iam morte puniri parum est,        825 
grauiora meruit impium plebis scelus. 
en illa, cui me ciuium subicit furor, 
suspecta coniunx et soror semper mihi, 
tandem dolori spiritum reddat meo 
iramque nostram sanguine extinguat suo;        830 
mox tecta flammis concidant urbis meis, 
ignes ruinae noxium populum premant 
turpisque egestas, saeua cum luctu fames. 
Exultat ingens saeculi nostri bonis 
corrupta turba nec capit clementiam        835 
ingrata nostram, ferre nec pacem potest, 
sed inquieta rapitur hinc audacia, 
hinc temeritate fertur in praeceps sua: 
malis domanda est et graui semper iugo 
premenda, ne quid simile temptare audeat        840 
contraque sanctos coniugis uultus meae 
attollere oculos; fracta per poenas metu 
parere discet principis nutu sui. 
  Sed adesse cerno rara quem pietas uirum 
fidesque castris nota praeposuit meis.        845 
  Praefectvs Populi furorem caede paucorum, diu 
qui restiterunt temere, compressum affero. 
 Ne. Et hoc sat est? sic miles audisti ducem? 
  *   *        848a 
compescis? haec uindicta debetur mihi? 
 Prf. Cecidere motus impii ferro duces. 
 Ne. Quid illa turba, petere quae flammis meos 
ausa est penates, principi legem dare, 
abstrahere nostris coniugem caram toris, 
uiolare quantum licuit incesta manu 
et uoce dira? debita poena uacat?        855 
 Prf. Poenam dolor constituet in ciues tuos? 
 Ne. Constituet, aetas nulla quam famae eximat. 
 Prf. Tua temperet nos ira, non noster timor. 
 Ne. Iram expiabit prima quae meruit meam. 
 Prf. Quam poscat ede, nostra ne parcat manus.        860 
 Ne. Caedem sororis poscit et dirum caput. 
 Prf. Horrore uinctum trepidus astrinxit rigor. 
 Ne. Parere dubitas? Prf. Cur meam damnas fidem? 
 Ne. Quod parcis hosti. Prf. Femina hoc nomen capit? 
 Ne. Si scelera cepit. Prf. Estne qui sontem arguat?        865 
 Ne. Populi furor. Prf. Quis regere dementes ualet? 
 Ne. Qui concitare potuit. Prf. Haud quemquam, reor, 
mulier++ Ne. Dedit natura cui pronum malo 
animum, ad nocendum pectus instruxit dolis. 
 Prf. Sed uim negauit. Ne. Vt ne inexpugnabilis        870 
esset, sed aegras frangeret uires timor 
uel poena; quae iam sera damnatam premet 
diu nocentem. tolle consilium ac preces 
et imperata perage: deuectam rate 
procul in remotum litus interimi iube,        875 
tandem ut residat pectoris nostri tumor. 
  Chorvs O funestus multis populi 
  dirusque fauor,        877a 
qui cum flatu uela secundo 
ratis impleuit uexitque procul, 
languidus idem deserit alto        880 
  saeuoque mari. 
Fleuit Gracchos miseranda parens, 
perdidit ingens quos plebis amor 
  nimiusque fauor,        883a 
genere illustres, pietate fide 
lingua claros, pectore fortes, 
  legibus acres. 
Te quoque, Liui, simili leto 
  Fortuna dedit, 
quem neque fasces texere, suae 
nec tecta domus++plura referre        890 
prohibet praesens exempla dolor: 
modo cui patriam reddere ciues 
aulam et fratris uoluere toros, 
nunc ad poenam letumque trahi 
flentem miseram cernere possunt.        895 
  Bene paupertas humili tecto 
  contenta latet:        896a 
quatiunt altas saepe procellae 
aut euertit Fortuna domos. 
  Octavia Quo me trahitis quodue tyrannus 
aut exilium regina iubet?        900 
sic mihi uitam fracta remittit, 
tot iam nostris euicta malis? 
sin caede mea cumulare parat 
luctus nostros, inuidet etiam 
cur in patria mihi saeua mori?        905 
sed iam spes est nulla salutis: 
fratris cerno miseranda ratem. 
hac est cuius uecta carina 
quondam genetrix, nunc et thalamis 
expulsa soror miseranda uehar.        910 
nullum Pietas nunc numen habet 
  nec sunt superi: 
regnat mundo tristis Erinys. 
  Quis mea digne deflere potest 
mala? quae lacrimis nostris questus        915 
  reddere aedon?        915a 
cuius pennas utinam miserae 
  mihi fata darent! 
fugerem luctus ablata meos 
penna uolucri procul et coetus 
hominum tristes caedemque feram.        920 
sola in uacuo nemore et tenui 
  ramo pendens        921a 
querulo possem gutture maestum 
  fundere murmur. 
 Cho. Regitur fatis mortale genus 
nec sibi quidquam spondere potest        925 
  firmum et stabile, 
quem per casus uoluit uarios 
semper nobis metuenda dies. 
Animum firment exempla tuum, 
iam multa domus quae uestra tulit:        930 
quid saeuior est Fortuna tibi? 
Tu mihi primum tot natorum 
memoranda parens, nata Agrippae, 
nurus Augusti, Caesaris uxor, 
cuius nomen clarum toto        935 
  fulsit in orbe, 
utero totiens enixa graui 
  pignora pacis,        937a 
mox exilium, uerbera, saeuas 
passa catenas, funera, luctus, 
tandem letum cruciata diu.        940 
Felix thalamis Liuia Drusi 
natisque ferum ruit in facinus 
  poenamque suam. 
Iulia matris fata secuta est: 
post longa tamen tempora ferro        945 
caesa est, quamuis crimine nullo. 
Quid non potuit quondam genetrix 
tua quae rexit principis aulam 
cara marito partuque potens? 
eadem famulo subiecta suo        950 
cecidit diri militis ense. 
Quid cui licuit regnum caeli 
sperare, parens tanta Neronis? 
non funesta uiolata manu 
  remigis ante,        955 
mox et ferro lacerata diu 
saeui iacuit uictima nati? 
 Oc. Me quoque tristes mittit ad umbras 
ferus et manes ecce tyrannus. 
quid iam frustra miseranda moror?        960 
rapite ad letum quis ius in nos 
  Fortuna dedit.        961a 
Testor superos++quid agis, demens? 
parce precari quis inuisa es 
numina diuum: Tartara testor 
Erebique deas scelerum ultrices        965 
  et te, genitor, 
dignum tali morte et poena: 
non inuisa est mors ista mihi. 
  Armate ratem, date uela fretis 
uentisque, petat puppis rector        970 
Pandatariae litora terrae. 
 Cho. Lenes aurae zephyrique leues, 
tectam quondam nube aetheria 
qui uexistis raptam saeuae 
uirginis aris Iphigeniam,        975 
hanc quoque tristi procul a poena 
portate, precor, templa ad Triuiae. 
Vrbe est nostra mitior Aulis 
et Taurorum barbara tellus: 
hospitis illic caede litatur        980 
  numen superum; 
ciuis gaudet Roma cruore.
 

 

 
  Seneca the Younger The Latin Library The Classics Page