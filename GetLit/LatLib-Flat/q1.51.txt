St. Thomas Aquinas: Summa Theologica, Prima Pars Quaestio LI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LI 
 
De comparatione angelorum ad corpora 
 
in tres articulos divisa 
 
 
 
 
 

Deinde quaeritur de angelis per comparationem ad corporalia. Et primo, de comparatione
angelorum ad corpora; secundo, de comparatione angelorum ad loca corporalia; tertio, de
comparatione angelorum ad motum localem. 
Circa primum quaeruntur tria. 
 
 Primo: utrum angeli habeant corpora naturaliter sibi unita. 
 Secundo: utrum assumant corpora. 
 Tertio: utrum in corporibus assumptis exerceant opera vitae. 
 
 ARTICULUS 1 
 
 Utrum angeli habeant corpora naturaliter sibi unita 
 
Ad primum sic proceditur. Videtur quod angeli habeant corpora naturaliter sibi unita. 
 
1. Dicit enim Origenes, in libro Peri Archon: Solius Dei, idest Patris et Filii et Spiritus Sancti,
naturae illud proprium est, ut sine materiali substantia et absque ulla corporeae adiectionis
societate, intelligatur existere. Bernardus etiam dicit, in VI homilia Super Cant.: Demus Deo
soli, sicut immortalitatem, sic incorporeitatem, cuius natura sola neque propter se neque
propter alium, solatio indiget instrumenti corporei. Liquet autem omnem spiritum creatum
corporeo indigere solatio. Augustinus etiam dicit, Super Gen. ad litt.: Daemones aerea dicuntur
animalia, quia corporum aereorum natura vigent. Eadem autem est natura daemonis et angeli.
Ergo angeli habent corpora naturaliter sibi unita. 
 
2. Praeterea, Gregorius, in homilia Epiphaniae, nominat angelum rationale animal. Omne autem
animal componitur ex corpore et anima. Ergo angeli habent corpora naturaliter sibi unita. 
 
3. Praeterea, perfectior est vita in angelis quam in animabus. Sed anima non solum vivit, sed
etiam vivificat corpus. Ergo angeli vivificant corpora naturaliter sibi unita. 
 
Sed contra est quod dicit Dionysius, 4 cap. De div. nom. quod angeli sicut incorporales
intelliguntur. 
 
Respondeo dicendum quod angeli non habent corpora sibi naturaliter unita. Quod enim accidit
alicui naturae, non invenitur universaliter in natura illa: sicut habere alas, quia non est de
ratione animalis, non convenit omni animali. Cum autem intelligere non sit actus corporis nec
alicuius virtutis corporeae, ut infra patebit, habere corpus unitum non est de ratione
substantiae intellectualis inquantum huiusmodi, sed accidit alicui substantiae intellectuali
propter aliquid aliud; sicut humanae animae competit uniri corpori, quia est imperfecta et in
potentia existens in genere intellectualium substantiarum, non habens in sui natura
plenitudinem scientiae, sed acquirens eam per sensus corporeos a sensibilibus rebus, ut infra
dicetur. In quocumque autem genere invenitur aliquid imperfectum, oportet praeexistere aliquid
perfectum in genere illo. Sunt igitur aliquae substantiae perfectae intellectuales in natura
intellectuali, non indigentes acquirere scientiam a sensibilibus rebus. Non igitur omnes
substantiae intellectuales sunt unitae corporibus; sed aliquae sunt a corporibus separatae. Et
has dicimus angelos. 
 
Ad primum ergo dicendum quod, sicut supra dictum est, quorundam opinio fuit quod omne ens
esset corpus. Et ex hac existimatione derivatum videtur, quod aliqui existimaverunt nullas
substantias incorporeas esse nisi corporibus unitas; adeo quod quidam etiam posuerunt Deum
esse animam mundi, ut Augustinus narrat in VII De civ. Dei. Sed quia hoc fidei catholicae
repugnat, quae ponit Deum super omnia exaltatum, secundum illud Psalmi 8,2: Elevata est
magnificentia tua super caelos, Origenes, hoc de Deo dicere recusans, de aliis secutus est
aliorum opinionem; sicut et in multis aliis deceptus fuit, sequens antiquorum philosophorum
opiniones. Verbum autem Bernardi potest exponi, quod spiritus creati indigeant corporali
instrumento non naturaliter unito, sed ad aliquid assumpto, ut infra dicetur. Augustinus autem
loquitur non asserendo, sed opinione platonicorum utens, qui ponebant esse quaedam animalia
aerea, quae daemones nominabant. 
 
Ad secundum dicendum quod Gregorius nominat angelum rationale animal metaphorice, propter
similitudinem rationis. 
 
Ad tertium dicendum quod vivificare affective simpliciter perfectionis est. Unde et Deo convenit
secundum illud I Reg. 2,6: Dominus mortificat et vivificat. Sed vivificare formaliter est
substantiae quae est pars alicuius naturae, et non habentis in se integram naturam speciei. Unde
substantia intellectualis quae non est unita corpori, est perfectior quam ea quae est corpori
unita. 
 
 ARTICULUS 2 
 
 Utrum angeli assumant corpora 
 
Ad secundum sic proceditur. Videtur quod angeli non assumant corpora. 
 
1. In opere enim angeli nihil est superfluum; sicut neque in opere naturae. Sed superfluum
esset quod angeli corpora assumerent: angelus enim non indiget corpore, cum eius virtus omnem
virtutem corporis excedat. Ergo angelus non assumit corpus. 
 
2. Praeterea, omnis assumptio ad aliquam unionem terminatur: quia assumere dicitur quasi ad
se sumere. Sed corpus non unitur angelo ut formae, sicut dictum est. Ex eo autem quod unitur
sibi ut motori, non dicitur assumi: alioquin sequeretur quod omnia corpora mota ab angelis,
essent ab eis assumpta. Ergo angeli non assumunt corpora. 
 
3. Praeterea, angeli non assumunt corpora de terra vel aqua, quia non subito disparerent; neque
iterum de igne, quia comburerent ea quae contingerent; neque iterum ex aere, quia aer
infigurabilis est et incolorabilis. Ergo angeli corpora non assumunt. 
 
Sed contra est quod Augustinus dicit, XVI De civ. Dei, quod angeli in assumptis corporibus
Abrahae apparuerunt. 
 
Respondeo dicendum quod quidam dixerunt angelos nunquam corpora assumere, sed omnia quae in
Scripturis divinis leguntur de apparitionibus angelorum, contigisse in visione prophetiae, hoc
est secundum imaginationem. Sed hoc repugnat intentioni Scripturae. Illud enim quod imaginaria
visione videtur, est in sola imaginatione videntis: unde non videtur indifferenter ab omnibus.
Scriptura autem divina sic introducit interdum angelos apparentes, ut communiter ab omnibus
viderentur; sicut angeli apparentes Abrahae, visi sunt ab eo et tota familia eius, et a Loth, et a
civibus Sodomorum. Similiter angelus qui apparuit Tobiae, ab omnibus videbatur. Ex quo
manifestum fit huiusmodi contigisse secundum corpoream visionem, qua videtur id quod positum
est extra videntem, unde ab omnibus videri potest. Tali autem visione non videtur nisi corpus.
Cum igitur angeli neque corpora sint, neque habeant corpora naturaliter sibi unita, ut ex dictis
patet, relinquitur quod interdum corpora assumant. 
 
Ad primum ergo dicendum quod angeli non indigent corpore assumpto propter seipsos, sed
propter nos; ut familiariter cum hominibus conversando, demonstrent intelligibilem societatem
quam homines expectant cum eis habendam in futura vita. Hoc etiam quod angeli corpora
assumpserunt in Veteri Testamento, fuit quoddam figurale indicium quod Verbum Dei
assumpturum esset corpus humanum: omnes enim apparitiones Veteris Testamenti ad illam
apparitionem ordinatae fuerunt, qua Filius Dei apparuit in carne. 
 
Ad secundum dicendum quod corpus assumptum unitur angelo, non quidem ut formae, neque
solum ut motori; sed sicut motori repraesentato per corpus mobile assumptum. Sicut enim in
sacra Scriptura proprietates rerum intelligibilium sub similitudinibus rerum sensibilium
describuntur, ita corpora sensibilia divina virtute sic formantur ab angelis, ut congruant ad
repraesentandum angeli intelligibiles proprietates. Et hoc est angelum assumere corpus. 
 
Ad tertium dicendum quod, licet aer, in sua raritate manens, non retineat figuram neque
colorem; quando tamen condensatur, et figurari et colorari potest, sicut patet in nubibus. Et sic
angeli assumunt corpora ex aere, condensando ipsum virtute divina, quantum necesse est ad
corporis assumendi formationem. 
 
 ARTICULUS 3 
 
 Utrum angeli in corporibus assumptis opera vitae exerceant 
 
Ad tertium sic proceditur. Videtur quod angeli in corporibus assumptis opera vitae exerceant. 
 
1. Angelos enim veritatis non decet aliqua fictio. Esset autem fictio, si corpus ab eis assumptum,
quod vivum videtur et opera vitae habens, non haberet huiusmodi. Ergo angeli in assumpto
corpore opera vitae exercent. 
 
2. Praeterea, in operibus angeli non sunt aliqua frustra. Frustra autem in corpore assumpto
per angelum formarentur oculi et nares et alia sensuum instrumenta, nisi per ea angelus
sentiret. Ergo angelus sentit per corpus assumptum. Quod est propriissimum opus vitae. 
 
3. Praeterea, moveri motu processivo est unum de operibus vitae, ut patet in II De anima.
Manifeste autem angeli apparent in assumptis corporibus moveri. Dicitur enim Gen. 18,16,
quod Abraham simul gradiebatur, deducens angelos qui ei apparuerant. Et angelus Tobiae
quaerenti: Nosti viam quae ducit in civitatem medorum?, respondit: Novi, et omnia itinera eius
frequenter ambulavi. Ergo angeli in corporibus assumptis frequenter exercent opera vitae. 
 
4. Praeterea, locutio est opus viventis: fit enim per vocem, quae est sonus ab ore animalis
prolatus, ut dicitur in II De anima. Manifestum est autem ex multis locis Scripturae, angelos in
assumptis corporibus locutos fuisse. Ergo in corporibus assumptis exercent opera vitae. 
 
5. Praeterea, comedere est proprium opus animalis: unde Dominus post resurrectionem, in
argumentum resumptae vitae, cum discipulis manducavit, ut habetur Lucae ultimo. Sed angeli in
assumptis corporibus apparentes comederunt, et Abraham eis cibos obtulit, quos tamen prius
adoraverat, ut habetur Gen., 18,2. Ergo angeli in assumptis corporibus exercent opera vitae. 
 
6. Praeterea, generare hominem est actus vitae. Sed hoc competit angelis in assumptis
corporibus: dicitur enim Gen. 6,4: Postquam ingressi sunt filii Dei ad filias hominum, illaeque
genuerunt, isti sunt potentes a saeculo viri famosi. Ergo angeli exercent opera vitae in
corporibus assumptis. 
 
Sed contra, corpora assumpta ab angelis non vivunt, ut supra dictum est. Ergo nec opera vitae
per ea exerceri possunt. 
 
Respondeo dicendum quod quaedam opera viventium habent aliquid commune cum aliis operibus:
ut locutio, quae est opus viventis, convenit cum aliis sonis inanimatorum, inquantum est sonus;
et progressio cum aliis motibus, inquantum est motus. Quantum ergo ad id quod est commune
utrisque operibus, possunt opera vitae fieri ab angelis per corpora assumpta. Non autem
quantum ad id quod est proprium viventium: quia secundum Philosophum, in libro De somn. et
vig.: cuius est potentia, eius est actio; unde nihil potest habere opus vitae, quod non habet
vitam, quae est potentiale principium talis actionis. 
 
Ad primum ergo dicendum quod, sicut non est contra veritatem quod in Scriptura intelligibilia
sub figuris sensibilibus describuntur, quia hoc non dicitur ad adstruendum quod intelligibilia
sint sensibilia, sed per figuras sensibilium proprietates intelligibilium secundum
similitudinem quandam dantur intelligi; ita non repugnat veritati sanctorum angelorum quod
corpora ab eis assumpta videntur homines viventes, licet non sint. Non enim assumuntur nisi ut
per proprietates hominis et operum hominis, spirituales proprietates angelorum et eorum
spiritualia opera designentur. Quod non ita congrue fieret, si veros homines assumerent: quia
proprietates eorum ducerent in ipsos homines, non in angelos. 
 
Ad secundum dicendum quod sentire est totaliter opus vitae: unde nullo modo est dicendum quod
angeli per organa assumptorum corporum sentiant. Nec tamen superflue sunt formata. Non enim
ad hoc sunt formata, ut per ea sentiatur: sed ad hoc ut per huiusmodi organa virtutes spirituales
angelorum designentur; sicut per oculum designatur virtus cognitiva angeli, et per alia membra
aliae eius virtutes, ut Dionysius docet, ult. cap. Cael. hier. 
 
Ad tertium dicendum quod motus qui est a motore coniuncto, est proprium opus vitae. Sic autem
non moventur corpora assumpta ab eis: quia angeli non sunt eorum formae. Moventur tamen
angeli per accidens, motis huiusmodi corporibus, cum sint in eis sicut motores in mobilibus, et
ita sunt hic quod non alibi: quod de Deo dici non potest. Unde licet Deus non moveatur, motis his
in quibus est, quia ubique est; angeli tamen moventur per accidens ad motum corporum
assumptorum. Non autem ad motum corporum caelestium, etiamsi sint in eis sicut motores in
mobilibus: quia corpora caelestia non recedunt de loco secundum totum; nec determinatur
spiritui moventi orbem locus secundum aliquam determinatam partem substantiae orbis, quae
nunc est in oriente, nunc in occidente; sed secundum determinatum situm, quia semper est in
oriente virtus movens, ut dicitur in VIII Physic. 
 
Ad quartum dicendum quod angeli proprie non loquuntur per corpora assumpta: sed est aliquid
simile locutioni, inquantum formant sonos in aere similes vocibus humanis. 
 
Ad quintum dicendum quod nec etiam comedere, proprie loquendo, angelis convenit: quia comestio
importat sumptionem cibi convertibilis in substantiam comedentis. Et quamvis in corpus
Christi post resurrectionem cibus non converteretur, sed resolveretur in praeiacentem
materiam, tamen Christus habebat corpus talis naturae in quod posset cibus converti: unde fuit
vera comestio. Sed cibus assumptus ab angelis neque convertebatur in corpus assumptum, neque
corpus illud talis erat naturae in quod posset alimentum converti: unde non fuit vera comestio,
sed figurativa spiritualis comestionis. Et hoc est quod angelus dixit, Tob. 12,18-19: Cum essem
vobiscum videbar quidem manducare et bibere, sed ego potu invisibili et cibo utor. Abraham
autem obtulit eis cibos, existimans eos homines esse; in quibus tamen Deum venerabatur, sicut
solet Deus esse in prophetis, ut Augustinus dicit, XVI De civ. Dei. 
 
Ad sextum dicendum quod, sicut Augustinus dicit, XV De civit. Dei, multi se expertos, vel ab
expertis audisse confirmant, Silvanos et Faunos, quos vulgus incubos vocat, improbos saepe
extitisse mulieribus et earum expetisse atque peregisse concubitum. Unde hoc negare
impudentiae videtur. Sed angeli Dei sancti nullo modo sic labi ante diluvium potuerunt. Unde per
filios Dei intelliguntur filii Seth, qui boni erant: filias autem hominum nominat Scriptura eas
quae natae erant de stirpe Cain. Neque mirandum est quod de eis gigantes nasci potuerunt: neque
enim omnes gigantes fuerunt, sed multo plures ante diluvium quam post. Si tamen ex coitu
daemonum aliqui interdum nascuntur, hoc non est per semen ab eis decisum, aut a corporibus
assumptis, sed per semen alicuius hominis ad hoc acceptum, utpote quod idem daemon qui est
succubus ad virum, fiat incubus ad mulierem, sicut et aliarum rerum semina assumunt ad
aliquarum rerum generationem, ut Augustinus dicit, III De Trin.; ut sic ille qui nascitur non sit
filius daemonis, sed illius hominis cuius est semen acceptum. 
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page