Livy: Periocha LVI
		 

		 
		 
	 
	
 

 TITI LIVI AB URBE CONDITA LIBER LVI PERIOCHA
 

 

 
Decimus Iunius Brutus in Hispania ulteriore feliciter aduersus Gallaecos
pugnauit.
 

 
Dissimili euentu M. Aemilius Lepidus procos. aduersus Vaccaeos rem gessit,
clademque similem Numantinae passus est.
 

 
Ad exsoluendum foederis Numantini religione populum Mancinus, cum huius rei
auctor fuisset, deditus Numantinis non est receptus.
 

 
Lustrum a censoribus conditum est. Censa sunt ciuium capita CCCXVII milia
DCCCCXXXIII.
 

 
Fuluius Flaccus cos. Vardeos in Illyrico subegit.
 

 
M. Cosconius praetor in Thracia cum Scordiscis prospere pugnauit. Cum
bellum Numantinum uitio ducum non sine pudore publico duraret, delatus est
ultro Scipioni Africano a senatu populoque R. consulatus ; quem cum illi
capere ob legem, quae uetabat quemquam iterum consulem fieri, non liceret,
sicut priori consulatu legibus solutus est.
 

 
Bellum seruile in Sicilia ortum cum opprimi a praetoribus non potuisset, C.
Fuluio cos. mandatum est. Huius belli initium fuit Eunus seruus, natione
Syrus, qui contracta agrestium seruorum manu et solutis ergastulis iusti
exercitus numerum impleuit. Cleon quoque alter seruus ad LXX milia seruorum
contraxit, et iunctis copiis aduersus exercitum Romanum bellum saepe
gesserunt.
 
	 
		 Livy 
		 The Latin Library 
		 The Classics Page