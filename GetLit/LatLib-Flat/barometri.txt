JOSEPHUS ADDISON: BAROMETRI DESCRIPTIO
		 

		 
		 
	 
	
 

 JOSEPHUS ADDISON BAROMETRI DESCRIPTIO
 

 

 
Qua penetrat fossor terrae caeca antra, metallo 
Foecunda informi, rudibusque nitentia venis; 
Dum stupet occultas gazas, nummosque futuros, 
Eruit argenti latices, nitidumque liquorem; 
Qui nullo effusus prodit vestigia tractu, 
Nec terram signo revolubilis imprimit udo, 
Sed fractus sparsim in globulos formam usque rotundam 
Servat, et in teretes lapsans se colligit orbes. 
Incertum qua sit natura, an negiligat ultra 

Perficier, jubar et maturus inutile temnat;    10 
An potius solis vis imperfecta relinquat 
Argentum male coctum, divitiasque fluentes: 
Quisquid erit, magno se jactat nobilis usu; 
Nec deus effulsit magis aspectabilis olim, 
Dum Danaen flavo circum pretiosus amictu 
Ambiit, et, gratam suadente libidine formam, 
Depluit irriguo liquefactum numen in auro. 
Quin age, sume tubum fragilem, cui densior aer 
Exclusus; fundo vitri subsidat in imo 

Argenti stagnum; ut pluvia impendente metallum    20 
Mobile descendat, vel contra, ubi postulat aestus, 
Prodeat hinc liquor emergens, et rursus inane 
Occupet ascensu, tubulumque excurrat in omnem. 
Jam coeli faciem tempestatesque futuras 
Conscia lympha monet, brumamque et frigora narrat. 
Nam quoties liquor insurgit, vitreoque canali 
Sublatum nequeunt ripae cohibere priores; 
Tum laetos sperare dies licet, arva fatentur 
aestantem, et large diffuso lumine rident. 

Sin sese immodicum attollens argenteus humor,    30 
Et nimium oppressus, contendat ad ardua vitri, 
Jam sitiunt herbae, jam succos flamma feraces 
Excoquit, et languent consumto prata virore. 
Cum vero tenues nebulas spiracula terrae 
Fundunt, et madidi fluitant super aequora fumi, 
Pabula venturae pluviae; tum fusile pondus 
Inferiora petit; nec certior ardea caelos 
Indicat humentes, medias quando aetheris oras 
Tranando, crassa fruitur sublimius aura, 

Discutit et madidis rorantia nubila pennis.    40 
Nunc guttae agglomerant, dispersas frigora stipant 
Particulas, rarusque in nimbum cogitur humor: 
Prata virent, segetem foecundis imbribus aether 
Irrigat, et bibulae radici alimenta ministrat. 
Quin ubi plus aequo descendens uda metalli 
Fundum amat, impatiens pluviae, metuensque procellam, 
Agricolae caveant; non hoc impune colonus 
Aspicit; ostendet mox foeta vaporibus aura 
Collectas hyemes, tempestatemque sonoram. 

At licet Argentum mole incumbente levatum    50 
Subsidat, penitusque imo se condat in alveo, 
Caetera quaeque tument; eversis flumina ripis 
Expatiata ruunt, spumantibus aestuat undis 
Diluvium, rapidique effusa licentia ponti. 
Nulla tacet secreta poli mirabile vitrum 
Quin varios coeli vultus et tempora prodit, 
Ante refert, quando tenui velamine tutus 
Incedes, quando sperabis frigidus ignem. 
Augurio hoc fretus, quanquam atri nubila coeli 

Dirumpunt, obscura diem, pluviasque minantur;    60 
Machina si neget, et sudum promittat apertum, 
Audax carpat iter nimbo pendente viator; 
Nec metuens imbrem, poscentes messor aristas 
Prosternat: terrae jam bruma incumbit inermis, 
Frigoraque haud nocitura cadunt, feriuntque paratos.
 

 

  Addison 	 Neo-Latin The Latin Library The Classics Page