Seneca: Phoenissae
		 

		 
		 
	 

 

 L. ANNAEI SENECAE PHOENISSAE
 

 

 
 
 ACTUS PRIMUS 
 OEDIPUS, ANTIGONE 
 
 
 Oedipus Caeci parentis regimen, ac fessi unicum 
Lateris leuamen, nata, quam tanti est mihi 
Genuisse uel sic, desere infaustum patrem. 
In recta quid deflectis errantem gradum? 
Permitte labi: melius inueniam uiam,    5 
Quam quaero; solus, quae me ab hac uita extrahat, 
Et hoc nefandi capitis aspectu leuet 
Coelum atque terras. Quantulum hac egi manu! 
Non uideo noxae conscium nostrae diem; 
Sed uideor. Hinc iam solue inhaerentem manum,    10 
Et patere caecum, qua uolet, ferri pedem. 
Ibo, ibo, qua praerupta protendit iuga 
Meus Cithaeron; qua peragrato celer 
Per saxa monte iacuit Actaeon, suis 
Noua praeda canibus; qua per obscurum nemus,    15 
Siluamque opacae uallis instinctas deo 
Egit sorores mater, et gaudens malo, 
Vibrante fixum praetulit thyrso caput; 
Vel qua cucurrit corpus inuisum trahens 
Zethi iuuencus, qua per horrentes rubos    20 
Tauri ferocis sanguis ostentat fugas; 
Vel qua alta maria uertice immenso premit 
Inoa rupes, qua scelus fugiens sui, 
Nouumque faciens, mater insiluit freto 
Mersura natum seque. Felices, quibus    20 
Fortuna melior tam bonas matres dedit! 
 
 
Est alius istis noster in siluis locus, 
Qui me reposcit; hanc petam cursu incito; 
Non haesitabit gressus; huc omni duce 
Spoliatus ibo. Quid moror sedes meas?    30 
Montem, Cithaeron, redde, et hospitium mihi 
Illud meum restitue, ut exspirem senex, 
Ubi debui infans. Recipe supplicium uetus 
Semper cruente, saeue, crudelis, ferox, 
Quum occidis, et quum parcis: olim iam tuum    35 
Est hoc cadauer: perage mandatum patris, 
Iam et matris: animus gestit antiqua exsequi 
Supplicia. Quid me, nata, pestifero tenes 
Amore uinctum? quid tenes? genitor uocat. 
Sequor, sequor: iam parce - sanguineum gerens    40 
Insigne regni Laius rapti furit; 
Et ecce inanes manibus infestis petit 
Foditque uultus. Nata, genitorem uides? 
Ego uideo --. Tandem spiritum inimicum exspue, 
Desertor anime, fortis in partem tui;    45 
Omitte poenas languidas longae morae, 
Mortemque totam recipe. Quid segnis traho 
Quod uiuo? nullum facere iam possum scelus - 
Possum miser! praedico, discede a patre; 
Discede, uirgo: timeo post matrem omnia.    50 
 
 
 Antigone Vis nulla, genitor, a tuo nostram manum 
Corpore resoluet: nemo me comitem tibi 
Eripiet unquam. Labdaci claram domum, 
Opulenta ferro regna germani petant; 
Pars summa magni patris e regno mea est    55 
Pater ipse: non hunc auferet frater mihi, 
Thebana rapto sceptra qui regno tenet; 
Non hunc cateruas alter Argolicas agens. 
Non si reuulso Iupiter mundo tonet, 
Mediumque nostros fulmen in nexus cadat,    60 
Manum hanc remittam: prohibeas, genitor, licet, 
Regam abnuentem; dirigam inuiti gradum. 
In plana tendis? uado: praerupta appetis? 
Non obsto, sed praecedo: quouis utere 
Duce me; duobus omnis eligitur uia    65 
Perire sine me non potes; mecum potes. 
Hic alta rupes arduo surgit iugo, 
Spectatque longe spatia subiecti maris. 
Vis hanc petamus? Nudus hic pendet silex; 
Hic scissa tellus faucibus ruptis hiat:    70 
Vis hanc petamus? Hic rapax torrens cadit, 
Partesque lapsi montis exesas rotat; 
In hunc ruamus. Dum prior, quo uis, eo. 
Non deprecor, non hortor. Exstingui cupis, 
Votumque, genitor, maximum mors est tibi?    75 
Si moreris, antecedo: si uiuis, sequor. 
Sed flecte mentem; pectus antiquum aduoca, 
Victasque magno robore aerumnas doma. 
Resiste: tantis in malis uinci malum est. 
 
 
 Oedipus Unde in nefanda specimen egregium domo?    80 
Unde ista generi uirgo dissimilis suo? 
Fortuna, credis? aliquis est ex me pius? 
Non esset umquam, fata benenoui mea, 
Nisi ut noceret. Ipsa se in leges nouas 
Natura uertet, regeret in fontem citas    85 
Reuolutus undas amnis, et noctem afferet 
Phoebea lampas, Hesperus faciet diem. 
Ut ad miserias aliquid accedat meas, 
Pii quoque erimus. Unica Oedipodae est salus, 
Non esse saluum. Liceat ulcisci patrem    90 
Adhuc inultum. Dextra quid cessas iners 
Exigere poenas? quidquid exactum est adhuc, 
Matri dedisti. Mitte genitoris manum, 
Animosa uirgo: funus extendis meum, 
Longasque uiui ducis exsequias patris.    95 
Aliquando terra corpus inuisum tege. 
Peccas honesta mente: pietatem uocas, 
Patrem insepultum trahere. Qui cogit mori 
Nolentem, in aequo est, quique properantem impedit. 
Occidere est, uetare cupientem mori.    100 
Nec tamen in aequo est: alterum grauius reor: 
Malo imperari, quam eripi mortem mihi. 
Desiste coepto, uirgo: ius uitae ac necis 
Meae penes me est. Regna deserui libens; 
Regnum mei retineo. Si fida es comes,    105 
Ensem parenti trade, sed notum nece 
Ensem paterna. Tradis? an nati tenent 
Cum regno et illum? faciet, ubicunque est, scelus. 
Ibi sit; relinquo: natus hunc habeat meus, 
Sed uterque. Flammas potius et uastum aggerem    110 
Compone: in altos ipse me immittam rogos. 
Erectam ad ignes funebrem escendam struem, 
Pectusque soluam durum, et in cineres dabo 
Hoc quidquid in me uiuit. Ubi saeuum est mare? 
Duc, ubi sit altis prorutum saxis iugum,    115 
Ubi torta rapidus ducat Ismenos uada: 
Duc, ubi ferae sint, ubi fretum, ubi praeceps locus, 
Si dux es. Illuc ire morituro placet, 
Ubi sedit alta rupe semifero dolos 
Sphinx ore nectens: dirige huc gressus pedum,    120 
Hic siste patrem: dira ne sedes uacet, 
Monstrum repone maius. Hoc saxum insidens 
Obscura nostrae uerba fortunae loquar, 
Quae nemo soluat. Quisquis Assyrio loca 
Possessa regi scindis, et Cadmi nemus    125 
Serpente notum, sacra quo Dirce latet, 
Supplex adoras, quisquis Eurotam bibis, 
Spartenque fratre nobilem gemino colis, 
Quique Elin et Parnason, et Boeotios 
Colonus agros uberis tondes soli,    130 
Aduerte mentem: saeua Thebarum lues 
Luctifica caecis uerba committens modis, 
Quid simile posuit? quid tam inextricabile? 
Aui gener, patrisque riualis sui, 
Frater suorum liberum, et fratrum parens;    135 
Uno auia partu liberos peperit uiro, 
Sibi et nepotes. Monstra quis tanta explicet? 
Ego ipse, uictae spolia qui Sphingis tuli, 
Haerebo, fati tardus interpres mei. 
Quid perdis ultra uerba? quid pectus ferum    140 
Mollire tentas precibus? hoc animo sedit, 
Effundere hanc cum morte luctantem diu 
Animam, et tenebras petere: nam sceleri haec meo 
Parum alta nox est. Tartaro condi iuuat, 
Et si quid ultra Tartarum est. Tandem libet,    145 
Quod olim oportet. Morte prohiberi haud queo. 
Ferrum negabis? noxias lapso uias 
Cludes? et arctis colla laqueis inseri 
Prohibebis? herbas, quae feront letum, auferes? 
Quid ista tandem cura proficiet tua?    150 
Ubique mors est. Optime hoc cauit deus. 
Eripere uitam nemo non homini potest; 
At nemo mortem: mille ad hanc aditus patent. 
Nil quaero: dextra noster et nuda solet 
Bene animus uti. Dextra, nunc toto impetu,    155 
Toto dolore, uiribus totis ueni. 
Non destino unum uulneri nostro locum. 
Totus nocens sum: qua uoles, mortem exige. 
Effringe corpus, corque tot scelerum capax 
Euelle; totos uiscerum nuda sinus.    160 
Fractum incitatis ictibus guttur sonet; 
Laceraeue fixis unguibus uenae fluant. 
Aut dirige iras, quo soles: haec uulnera 
Rescissa multo sanguine ac tabe irriga. 
Hac extrahe animam, duram, inexpugnabilem.    165 
Et tu, parens, ubicunque poenarum arbiter 
Adstas mearum non ego hoc tantum scelus 
Ulla expiari credidi poena satis 
Unquam, nec ista morte contentus fui, 
Nec me redemi parte: membratim tibi    170 
Volui perire, debitum tandem exige: 
Nunc soluo poenas; tunc tibi inferias dedi. 
Ades, atque inertem dexteram introrsus preme, 
Magisque merge: timida tum paruo caput 
Libauit haustu, uixque cupientes sequi    175 
Eduxit oculos. Haeret etiam nunc mihi 
Ille animus, haeret, cum recusantem manum 
pressere uultus. Audies uerum, Oedipe: 
Minus eruisti lumina audacter tua, 
Quam praestitisti. Nunc manum cerebro indue.    180 
Hac parte mortem perage, qua coepit mori. 
 
 
 Antigone Pauca, o parens magnanime, miserandae precor 
Ut uerba natae mente placata audias. 
Non te ut reducam ueteris ad specimen domus, 
Habitumque regni flore pollentem inclito;    185 
Peto; ast ut iras, tempore aut ipsa mora 
Fractas, remisso pectore ac placido feras. 
Et hoc decebat roboris tanti uirum, 
Non esse sub dolore, nec uictum malis 
Dare terga. Non est, ut putas, uirtus, pater,    190 
Timere uitam, sed malis ingentibus 
Obstare, nec se uertere, ac retro dare. 
Qui fata proculcauit, ac uitae bona 
Proiecit, atque abcidit, et casus suos 
Onerauit ipse, cui deo nullo est opus,    195 
Quare ille mortem cupiat, aut quare petat? 
Utrumque timidi est.: nemo contemsit mori, 
Qui concupiuit. Cuius haud ultra mala 
Exire possunt, in loco tuto est situs. 
 
 
Quis iam deorum, uelle fac, quidquam potest    200 
Malis tuis adiicere? iam nec tu potes, 
Nisi hoc, ut esse te putes dignum nece. 
Non es; nec ulla pectus hoc culpa attigit. 
Et hoc magis te, genitor, insontem uoca, 
Quod innocens es, diis quoque inuitis. Quid est    205 
Quod te efferarit, quod nouos suffixerit 
Stimulos dolori? quid te ad infernas agit 
Sedes? quid ex his pellit? ut careas die? 
Cares; ut altis nobilem muris domum, 
Patriamque fugias? patria tibi uiuo periit.    210 
Natos fugis, matremque? ab aspectu omnium 
Fortuna te submouit, et quidquid potest 
Auferre cuiquam mors, tibi haec uita abstulit. 
Regni tumultus, turba fortunae prior 
Abscessit a te iussa. Quem, genitor, fugis?    215 
 
 
 Oedipus Me fugio; fugio conscium scelerum omnium 
Pectus, manumque hanc fugio, et hoc caelum, et deos: 
Et dira fugio scelera, quae feci nocens. 
Ego hoc solum, frugifera quo surgit Ceres, 
Premo? has ego auras ore pestifero traho?    220 
Ego laticis haustu satior? aut ullo fruor 
Almae parentis munere? ego castam manum 
Nefandus, incestificus, exsecrabilis 
Attrecto? ego ullos aure concipio sonos, 
Per quos parentis nomen, aut nati audiam?    225 
Utinam quidem rescindere has quirem uias, 
Manibusque adactis omne, qua uoces meant, 
Aditusque uerbis tramite angusto patet, 
Eruere possem, nata: iam sensum tui, 
Quae pars meorum es criminum, infelix pater    230 
Fugissem. Inhaeret ac recrudescit nefas 
Subinde; et aures ingerunt, quidquid mihi 
Donastis, oculi. Cur caput tenebris graue 
Non mitto ad umbras Ditis aeternas? quid hic 
Manes meos detineo? quid terram grauo?    235 
Mixtusque superis erro? quid restat mali? 
Regnum, parentes, liberi, uirtus quoque, 
Et ingenii solertis eximium decus 
Periere: cuncta sors mihi infesta abstulit. 
Lacrimae supererant; has quoque eripuit mihi.    240 
 
 
Absiste: nullas animus admittit preces, 
Nouamque poenam sceleribus quaerit parem. 
Et esse par quae poterit? Infanti quoque 
Decreta mors est. Fata quis tam tristia 
Sortitus unquam? uideram nondum diem,    245 
Uterique nondum solueram clusi moras; 
Et iam timebar. Protinus quosdam editos 
Nox occupauit, et nouae luci abstulit. 
Mors me antecessit. Aliquis intra uiscera 
 
 
Materna letum praecoquis fati tulit:    250 
Sed numquid et peccauit? Abstrusum, abditum, 
Dubiumque an essem, sceleris infandi reum 
Deus egit. Illo teste damnauit parens, 
Calidoque teneros transuit ferro pedes, 
Et in alta nemora pabulum misit feris,    255 
Auibusque saeuis, quas Cithaeron noxius 
Cruore saepe regio tinctas alit. 
Sed quem deus damnauit, abiecit pater, 
Mors quoque refugit. Praestiti Delphis fidem 
Genitorem adortus impia straui nece.    260 
Hoc alia pietas redimet: occidi patrem, 
Sed matrem amaui. Proloqui hymenaeum pudet. 
Taedasque nostras: has quoque inuitum pati 
Te toge poenas; facinus ignotum, efferum, 
Inusitatum effare, quod populi horreant,    265 
Quod esse factum nulla non aetas negat, 
Quod patricidam pudeat. In patrios toros 
Tuli paterno sanguine aspersas manus, 
Scelerisque pretium maius accepi scelus. 
 
 
Leue est paternum facinus: in thalamos meos    270 
Deducta mater, ne parum scelerum foret, 
Foecunda. Nullum crimen hoc maius potest 
Natura ferre. Si quod etiamnum est tamen, 
Qui facere possent, dedimus: abieci necis 
Pretium paternae sceptrum, et hoc iterum manus    275 
Armauit alias. Optime regni mei 
Fatum ipse noui: nemo sine sacro feret 
Illud cruore. Magna praesagit mala 
Paternus animus. Iacta iam sunt semina 
Cladis futurae: spernitur pacti fides:    280 
Hic occupato cedere imperio negat; 
Ius ille, et icti foederis testes deos 
Inuocat, et Argos exsul alque urbes mouet 
Graias in arma. Non leuis fessis uenit 
Ruina Thebis: tela, flammae, uulnera    285 
Instant, et istis si quod est maius malum, 
Ut esse genitos nemo non ex me sciat. 
 
 
 Antigone Si nulla, genitor, causa uiuendi tibi est. 
Haec una abunde est, ut pater natos regas 
Grauiter furentes. Tu impii belli minas    290 
Auertere unus, tuque uecordes potes 
Inhibere iuuenes, ciuibus pacem dare, 
Patriae quietem, foederi laeso fidem. 
Vitam tibi ipse si negas, multis negas. 
 
 
 Oedipus Illis parentis ullus aut aequi est amor,    295 
Auidis cruoris, imperii, armorum, doli, 
Diris, scelestis, breuiter ut dicam, meis? 
Certant in omne facinus, et pensi nihil 
Ducunt, ubi illos ira praecipites agat, 
Nefasque nullum, per nefas nati, putant.    300 
Non patris illos tangit afflicti pudor, 
Non patria; regno pectus attonitum furit. 
Selo, quo ferantur, quanta moliri parent; 
Ideoque leti quaero maturi uiam, 
Morique propero, dam in domo nemo est mea    305 
Nocentior me --. Nata, quid genibus meis 
Fies aduoluta? quid prece indomitum domas? 
Unum hoc habet fortuna, quo possim capi, 
Inuictus aliis: sola tu affectus potes 
Mollire duros, sola pietatem in domo    310 
Docere nostra. Nil graue aut miserum est mihi, 
Quod te sciam uoluisse. Tu tantum impera. 
Hic Oedipus Aegaea tranabit freta, 
Iubente te, flammasque, quas Siculo uomit 
De monte tellus igneos uoluens globos,    315 
Excipiet oue, seque serpenti offeret, 
Quae saeua furto nemoris Herculeo furit; 
Iubente te, praebebit alitibus iecur; 
Iubente te, uel uiuet --. 
 
 
 ACTUS SECUNDUS 
 NUNTIUS, OEDIPUS, ANTIGONE 
 
 
 Nuntius Exemplum in ingens regia stirpe edite,    320 
Thebae, pauentes arma fraterna, inuocant, 
Rogantque tectis arceas patriis faces. 
Non sunt minae: iam propius accessit malum. 
Nam regna repetens frater, et pactas uices, 
In bella cunctos Graeciae populos agit;    325 
Septena muros castra Thebanos premunt. 
Succurre; prohibe pariter et bellum et nefas. 
 
 
 Oedipus Ego ille sum, qui scelera committi uetem 
Et abstinere sanguine a caro manus 
Doceam? magister iuris et amoris pii    330 
Ego sum? Meorum facinorum exempla appetunt: 
Me nunc sequuntur; laudo, et agnosco libens. 
Exhortor, aliquid ut patre hoc dignum gerant. 
Agite, o propago clara, generosam indolem 
Probate factis; gloriam ac laudes meas    335 
Superate, et aliquid facite; propter quod patrem 
Adhuc iuuet uixisse. Facietis, scio: 
Sic estis orti. Scelere defungi haud leui, 
Haud usitato, tanta nobilitas potest. 
 
 
Ferte arma: facibus petite penetrales deos,    340 
Frugemque flamma metite natalis soli. 
Miscete cuncta: rapite in exitium omnia: 
Disiicite passim moenia, in planum date. 
Templis deos obruite: maculatos lares 
Conflate: ab imo tota considat domus:    345 
Urbs concremetur: primus a thalamis meis 
Incipiat ignis. 
 
 
 Antigone Mitte uiolentum impetum 
Doloris, ac te publica exorent mala, 
Auctorque placidae liberis pacis ueni. 
 
 
 Oedipus Vides modestae deditum menti senem,    350 
Placidaeque amantem pacis ad partes uotas? 
Tumet animus ira, feruet immensum dolor, 
Maiusque, quam quod casus et iuuenum furor 
Conatur, aliquid cupio. Non satis est adhuc 
Ciuile bellum: frater in fratrem ruat.    355 
Nec hoc sat est: quod debet, ut fiat nefas 
De more nostro, quod meos deceat toros, 
Date arma patri. Nemo me ex his eruat 
Siluis: latebo rupis exesae cauo, 
 
 
Aut sepe densa corpus abstrusum tegam.    360 
Hinc aucupabor uerba rumoris uagi, 
Et saeua fratrum bella, quod possum, audiam. 
 
 
 ACTUS TERTIUS 
 IOCASTA, ANTIGONE, NUNTIUS 
 
 
 Iocasta Felix Agaue, facinus horrendum, manu 
Qua fecerat, gestauit, et spolium tulit 
Cruenta nati Maenas in partes dati.    365 
Fecit scelus; sed misera non ultra suum 
Scelus hoc cucurrit. Hoc leue est, quod sum nocens; 
Feci nocentes. Hoc quoque etiamnum leue est; 
Peperi nocentes. Deerat aerumnis meis, 
 
 
Ut et hostem amarem. Bruma ter posuit niues,    370 
Et tertia iam falce decubuit Ceres, 
Ut exsul errat natus et patria caret, 
Profugusque regum auxilia Graiorum rogat. 
Gener est Adrasti, cuius imperio mare, 
Quod cingit Isthmon, regitur: hic gentes suas,    375 
Septemque secum regna ad auxilium trahit 
Generi. Quid optem, quidue decernam, haud scio 
Regnum reposcit: causa repetentis bona est; 
Mala, sic petentis. Vota quae faciam parens? 
Utrimque natum uideo: nil possum pie    380 
Pietate salua facere: quodcumque alteri 
Optabo nato, fiet alterius malo. 
Sed utrumque quamuis diligam affectu pari, 
Quo causa melior, sorsque deterior trahit, 
Inclinat animus, semper infirmo fauens.    385 
Miseros magis fortuna conciliat suis. 
 
 
 Nuntius Regina, dum tu flebiles questus cies, 
Terisque tempus, tota nudatis stetit 
Acies in armis: aera iam bellum cient, 
Aquilaque pugnam signifer mota uocat.    390 
Septena reges bella dispositi parant: 
Animo pari Cadmea progenies subit: 
Cursu citato miles hinc illinc ruit. 
Vide, ut atra nubes puluere abscondat diem; 
Fumoque similes campus in caelum erigat    395 
Nebulas, equestri fracta quas tellus pede 
Submittit: et, si uera metuentes uident, 
Infesta fulgent signa: subrectis adest 
Frons prima telis: aurea clarum nota 
Nomen ducum uexilla praescriptum ferunt.    400 
I, redde amorem fratribus, pacem omnibus, 
Et impia arma mater opposita impedi. 
 
 
 Antigone Perge, o parens, et concita celerem gradum; 
Compesce tela, fratribus ferrum excute. 
Nudum inter enses pectus infestos tene;    405 
Aut solue bellum, mater, aut prima excipe. 
 
 
 Iocasta Ibo, ibo et armis obuium opponam caput. 
Stabo inter arma: petere qui fratrem uolet, 
Petat ante matrem: tela, qui fuerit plus, 
Rogante ponat matre; qui non est pius,    410 
Incipiat, a me. Feruidos iuuenes anus 
Tenebo: nullum teste me fiet nefas; 
Aut si aliquod et me teste committi potest, 
Non fiet unum.
 
 
 Antigone Signa collatis mitant 
Vicina signis; clamor hostilis fremit:    415 
Scelus in propinquo est; occupa, mater, preces. 
Et ecce motos fletibus credas meis; 
Sic agmen armis segne compositis uenit. 
Procedit acies tarda, sed properant duces. 
 
 
 Iocasta Quis me procellae turbine insanae uehens    420 
Volucer per auras uentus aetherias aget? 
Quae Sphinx, uel atra nube subtexens diem 
Stymphalis, auidis praepetem pennis feret? 
Aut quae per altas aeris rapiet uias 
Harpyia, saeui regis obseruans famem,    425 
Et inter acies proiiciet raptam duas? 
 
 
 Nuntius . Vadit furenti similis, aut etiam furit. 
Sagitta qualis Parthica uelox manu 
Excussa fertur; qualis insano ratis 
 
 
Premente uento rapitur; aut qualis cadit    430 
Delapsa caelo stella, cum stringens polum 
Rectam citatis ignibus rumpit uiam; 
Attonita cursu fugit, et binas statim 
Diduxit acies. Victa materna prece 
Haesere bella, iamque in alternam necem    435 
Illinc et hinc miscere cupientes manum, 
Librata dextra tela suspensa tenent. 
Paci fauetur: omnium ferrum latet 
Cessatque tectum; uibrat in fratrum manu. 
Laniata canas mater ostendit comas;    440 
Rogat abnuentes: irrigat fletugenas. 
Negare matri, qui diu dubitat, potest. 
 
 
 ACTUS QUARTUS 
 IOCASTA, POLYNICES, ETEOCLES 
 
 
 Iocasta In me arma et ignes uertite: in me omnis ruat 
Unam iuuentus, quaeque ab Inachio uenit 
Animosa muro, quaeque Thebana ferox    445 
Descendit arce: ciuis atque hostis simul 
Hunc petite uentrem, qui dedit fratres uiro. 
Mea membra passim spargite ac diuellite: 
Ego utrumque peperi. Ponitis ferrum ocius? 
An dico et ex quo? Dexteras matri date;    450 
Date, dum piae sunt. Error inuitos adhuc 
Fecit nocentes: omne Fortunae fuit 
Peccantis in nos crimen: hoc primum nefas 
Inter scientes geritur. In uestra manu est, 
Utrum uetitis. Sancta si pietas placet,    455 
Donate matrem pace: si placuit scelus, 
Maius paratum est: media se opponit parens. 
Proinde bellum tollite, aut belli moram. 
Sollicita nunc cui mater alterna prece 
Verba admouebo? misera quem amplectar prius?    460 
In utramque partem ducor affectu pari. 
Hic abfuit: sed pacta si fratrum ualent, 
Nunc alter aberit. Ergo iam numquam duos, 
Nisi sic, uidebo? iunge complexus prior, 
Qui tot labores totque perpessus mala,    465 
Longo parentem fessus exsilio uides. 
Accede propius: clude uagina impium 
Ensem, et trementem iamque cupientem excuti 
Hastam solo defige: maternum tuo 
Coire pectus pectori clypeus uetat;    470 
Hunc quoque repone. Vinculo frontem exue, 
Tegimenque capitis triste belligeri leua, 
Et ora matri redde. Quo uultus refers, 
Acieque pauida fratris obseruas manum? 
Affusa totum corpus amplexu tegam:    475 
Tuo cruori per meum fiet uia. 
Quid dubius haeres? an times matris fidem? 
 
 
 Polynices Timeo: nihil iam iura naturae ualent. 
Post ista fratrum exempla, ne matri quidem 
Fides habenda est.
 
 
 Iocasta Redde iam capulo manum,    480 
Adstringe galeam, laeua se clypeo ingerat; 
Dum frater exarmatur, armatus mane. 
Tu pone ferrum, causa qui es ferri prior. 
Si pacis odium est, furere si bello placet, 
Inducias te mater exiguas rogat,    485 
Ferat ut reuerso post fugam nato oscula, 
Vel prima, uel suprema. Dum pacem peto, 
Audite inermes: ille te, tu illum times: 
Ego utrumque, sed pro utroque. Quid strictum abnuis 
Recondere ensem? qualibet gaude mora;    490 
Id gerere bellum cupitis, in quo est optimum 
Vinci: uereris fratris infesti dolos? 
Quoties necesse est fallere, aut falli a suis; 
Patiare potius ipse, quam facias, scelus. 
Sed ne uerere: mater insidias et hinc,    495 
Et rursus illinc abiget. Exoro, an patri 
Inuideo uestro? ueni, ut arcerem nefas, 
An ut uiderem propius? hic ferrum abdidit 
Reclinis hastae, et arma defixa incubat. 
Ad te preces nunc, nate, maternas feram,    500 
Sed ante lacrimas. Teneo longo tempore 
Petita uotis ora. Te, profugum solo 
Patrio, penates regis externi tegunt: 
Te maria tot diuersa, tot casus uagum 
Egere: non te duxit in thalamos parens    505 
Comitata primos, nec sua festas manu 
Ornauit aedes, nec sua laetas faces 
Vitta reuinxit: dona non auro graues 
Gazas socer, non arua, non urbes dedit; 
Dotale bellum est. Hostium es factus gener,    510 
Patria remotus, hospes alieni laris, . 
Externa consecutus, expulsas tuis, 
Sine crimine exsul. Ne quid e fatis tibi 
Deesset paternis, hoc quoque ex illis habes, 
Errasse thalamis. Nate, post multos mihi    515 
Remisse soles, rate, sollicitae metus 
Et spes parentis, cuius aspectum deos 
Semper rogaui, cum tuus reditus mihi 
Tantum esset erepturus aduentu tuo, 
Quantum daturas, quando pro te desinam,    520 
Dixi, timere? dixit irridens deus, 
Ipsum timebis. Nempe, nisi bellum foret, 
Ego te carerem: nempe, si tu non fores, 
Bello carerem. Triste conspectus datur 
Pretium tui durumque; sed matri placet    525 
Hinc modo recedant arma, dum nullum nefas 
Mars saeuus audet. Hoc quoque est magnum nefas, 
Tam prope fuisse. Stupeo, et exsanguis tremo, 
Cum stare fratres hinc et hinc uideo duos 
Sceleris sub ictu: membra quassantur metu.    530 
Quam paene mater maius aspexi nefas, 
Quam quod miser uidere non potuit pater ! 
Licet timore facinoris tanti uacem, 
Videamque iam nil tale. sum infelix tamen, 
Quod paene uidi. Per decem mensium graues    535 
Uteri labores, perque pietate inclitas 
Precor sorores, et per irati sibi 
Genas parentis, scelere quas nullo nocens, 
Erroris a se dira supplicia exigens, 
Hausit, nefandas moenibus patriis faces    540 
Auerte; signa bellici retro agminis 
Flecte. Ut recedas, magna pars sceleris tamen 
Vestri peracta est: uidit hostili grege 
Campos repleri patria, fulgentes procul 
Armis cateruas: uidit equitatu leui    545 
Cadmea frangi prata, et excelsos rotis 
Volitare proceres; igne flagrantes trabes 
Fumare, cineri quae petunt nostras domos; 
Fratresque facinus quod nouum et Thebis fuit 
In se ruentes. Tutus hoc exercitus,    550 
Et populus omnis, et utraque hoc uidit soror, 
Genitrixque uidit: nam pater debet sibi, 
Quod ista non spectauit. Occurrat tibi 
Nunc Oedipus, quo iudice, erroris quoque 
Poenae petuntur. Ne, precor, ferro erue    555 
Patriam ac penates; neue, quas regere expetis, 
Euerte Thebas. Quis tenet mentem furor? 
Patriam petendo perdis: ut fiat tua, 
Vis esse nullam? Quin tuae causae nocet 
Ipsum hoc, quod armis uris infestis solum,    560 
Segetesque adultas sternis, et totos fugam 
Edis per agros: nemo sic uastat sua. 
Quae corripi igne, quae meti gladio iubes, 
Aliena credis? Rex sit e uobis uter, 
Manente regno, quaerite. Haec telis petes    565 
Flammisque tecta? poteris has Amphionis 
Quassare moles? nulla quas struxit manus, 
Stridente tardum machina ducens onus; 
Sed conuocatus uocis et citharae sono 
Per se ipse turres uenit in summas lapis.    570 
Haec saxa franges uictor? hinc spolia auferes, 
Vinctosque duces patris aequales tui? 
Matres ab ipso coniugum raptas sinu 
Saeuus catena miles imposita trahet? 
Ut adulta uirgo mixta captiuo gregi    575 
Thebana nuribus munis Argolicis eat? 
An et ipsa palmas uincta post tergum datas 
Mater triumphi praeda fraterni uehar? 
Potesne ciues laetus exitio datos 
Videre passim? moenibus caris potes    580 
Hostem admouere? sanguine et flamma potes 
Implere Thebas? tam ferum et durum geris 
Saeuumque in iras pectus, et nondum imperas! 
Quid sceptra facient? pone uesanos, precor, 
Animi tumores, teque pietati refer.    585 
 
 
 Polynices Ut profugus errem semper? ut patria arcear, 
Opemque gentis hospes externae sequar? 
Quid paterer aliud, si fefelissem fidem, 
Si peierassem? fraudis alienae dabo 
Poenas; at ille praemium scelerum feret?    590 
Iubes abire: matris imperio obsequor; 
Da, quo reuertar. Regia frater mea 
Habitet superbus; parua me abscondat casa: 
Hanc da repulso: liceat exiguo lare 
Pensare regnum. Coniugi donum datus    595 
Arbitria thalami dura felicis feram, 
Humilisque socerum lixa dominantem sequar? 
In seruitutem cadere de regno, graue est. 
 
 
 Iocasta Si regna quaeris, nec potest sceptro manus 
Vacare saeuo, multa, quae possunt peti    600 
In orbe toto, quaelibet tellus dabit. 
Hinc nota Baccho Tmolus attollit iuga, 
Qua lata terris spatia frugiferis iacent, 
Et qua trahens opulenta Pactolus uada 
Inundat auro rura: nec laetis minus    605 
Maeandros aruis flectit errantes aquas, 
Rapidusque campos fertiles Hebrus secat. 
Hinc grata Cereri Gargara, et diues solum 
Quod Xanthus ambit niuibus Idaeis tumens: 
[610] Hinc, qua relinquit nomen, Ionii maris    610 
Fauces Abydo Sestos opposita premit; 
Aut, qua latus iam propius Orienti dedit, 
Tutamque crebris portubus Lyciam uidet: 
Haec regna ferro quaere: in hos populos ferat 
Socer arma fortis: has paret sceptro tuo    615 
Tradatque gentes. Hoc adhuc regnum puta 
Tenere patrem. Melius exsilium est tibi, 
Quam reditus iste: crimine alieno exsulas, 
Tuo redibis. Melius istis uiribus 
Noua regna nullo scelere maculata appetes.    620 
Quin ipse frater, arma comitatus tua, 
Tibi militabit. Vade, et id bellum gere, 
In quo pater materque pugnanti tibi 
Fauere possint: regna cum scelere omnibus 
Sunt exsiliis grauiora. Nunc belli mala    625 
Propone, dubias Martis incerti uices. 
Licet omne tecum Graeciae robur trahas, 
Licet arma longe miles ac late explicet, 
Fortuna belli semper ancipiti in loco est, 
Quodcumque Mars decernit: exaequat duos,    630 
Licet impares sint, gladius; et spes et metus 
Fors caeca uersat. Praemium incertum petis, 
Certum scelus. Fauisse fac uotis deos 
Omnes tuis: cessere, et auersi fugam 
Petiere ciues: clade funesta iacent:    635 
Obtexit agros miles. Exsultes licet, 
Victorque fratris spolia deiecti geras, 
Frangenda palma est. Quale tu id bellum putas, 
In quo exsecrandum uictor admittit nefas, 
Si gaudet? Hunc, quem uincere infelix cupis,    640 
Cum uiceris, lugebis. Infaustas, age, 
Dimitte pugnas: libera patriam metu, 
Luctu parentes. Polynices Sceleris et fraudis suae 
Poenas nefandus frater ut nullas ferat? 
 
 
 Iocasta Ne metue: poenas, et quidem soluet graues;    645 
Regnabit. Polynices Haecne est poena? Iocasta Si dubitas, auo 
Patrique crede: Cadmus hoc dicet tibi, 
Cadmique proles. Sceptra Thebarum fuit 
Impune nulli gerere; nec quisquam fide 
Rupta tenebat illa. Iam numeres, licet,    650 
Fratrem inter istos.
 
 
 Polynices Numero: et est tanti mihi 
Cum regibus iacere.
 
 
 Eteocles Te turbae exsulum 
Adscribo.
 
 Polynices Regna, dummodo inuisus tuis. 
 
 
 Eteocles Regnare non uult, esse qui inuisus timet. 
Simul ista mundi conditor posuit deus,    655 
Odium atque regnum. Regis hoc magni reor, 
Odia ipsa premere. Multa dominantem uetat 
Amor suorum; plus in iratos licet. 
Qui uult amari, languida regnat manu. 
 
 
 Polynices Inuisa nunquam imperia retinentur diu.    660 
 
 
 Eteocles Praecepta melius imperii reges dabunt; 
Exsilia tu dispone. Pro regno uelim 
Patriam, penates, coniugem flammis dare. 
Imperia pretio quolibet constant bene. 
 

 

 
  Seneca the Younger The Latin Library The Classics Page