Lucretius: De Rerum Natura I
		 

		 
		 
	 
	
 

 TITI LVCRETI CARI DE RERVM NATVRA LIBER PRIMVS
 

 

 
Aeneadum genetrix, hominum divomque voluptas, 
 alma Venus, caeli subter labentia signa 
 quae mare navigerum, quae terras frugiferentis 
 concelebras, per te quoniam genus omne animantum 
 concipitur visitque exortum lumina solis:    5 
 te, dea, te fugiunt venti, te nubila caeli 
 adventumque tuum, tibi suavis daedala tellus 
 summittit flores, tibi rident aequora ponti 
 placatumque nitet diffuso lumine caelum. 
 nam simul ac species patefactast verna diei    10 
 et reserata viget genitabilis aura favoni, 
 aeriae primum volucris te, diva, tuumque 
 significant initum perculsae corda tua vi. 
 inde ferae pecudes persultant pabula laeta    15 
 et rapidos tranant amnis: ita capta lepore    14 
 te sequitur cupide quo quamque inducere pergis.     16 
 denique per maria ac montis fluviosque rapacis 
 frondiferasque domos avium camposque virentis 
 omnibus incutiens blandum per pectora amorem 
 efficis ut cupide generatim saecla propagent.    20 
 quae quoniam rerum naturam sola gubernas 
 nec sine te quicquam dias in luminis oras 
 exoritur neque fit laetum neque amabile quicquam, 
 te sociam studeo scribendis versibus esse, 
 quos ego de rerum natura pangere conor    25 
 Memmiadae nostro, quem tu, dea, tempore in omni 
 omnibus ornatum voluisti excellere rebus. 
 quo magis aeternum da dictis, diva, leporem. 
 effice ut interea fera moenera militiai 
 per maria ac terras omnis sopita quiescant;    30 
 nam tu sola potes tranquilla pace iuvare 
 mortalis, quoniam belli fera moenera Mavors 
 armipotens regit, in gremium qui saepe tuum se 
 reiicit aeterno devictus vulnere amoris, 
 atque ita suspiciens tereti cervice reposta    35 
 pascit amore avidos inhians in te, dea, visus 
 eque tuo pendet resupini spiritus ore. 
 hunc tu, diva, tuo recubantem corpore sancto 
 circum fusa super, suavis ex ore loquellas 
 funde petens placidam Romanis, incluta, pacem;    40 
 nam neque nos agere hoc patriai tempore iniquo 
 possumus aequo animo nec Memmi clara propago 
 talibus in rebus communi desse saluti. 
 omnis enim per se divum natura necessest 
 immortali aevo summa cum pace fruatur    45 
 semota ab nostris rebus seiunctaque longe; 
 nam privata dolore omni, privata periclis, 
 ipsa suis pollens opibus, nihil indiga nostri, 
 nec bene promeritis capitur nec tangitur ira. 
  Humana ante oculos foede cum vita iaceret    62 
 in terris oppressa gravi sub religione, 
 quae caput a caeli regionibus ostendebat 
 horribili super aspectu mortalibus instans,    65 
 primum Graius homo mortalis tollere contra 
 est oculos ausus primusque obsistere contra; 
 quem neque fama deum nec fulmina nec minitanti 
 murmure compressit caelum, sed eo magis acrem 
 inritat animi virtutem, effringere ut arta    70 
 naturae primus portarum claustra cupiret. 
 ergo vivida vis animi pervicit et extra 
 processit longe flammantia moenia mundi 
 atque omne immensum peragravit mente animoque, 
 unde refert nobis victor quid possit oriri,    75 
 quid nequeat, finita potestas denique cuique 
 qua nam sit ratione atque alte terminus haerens. 
 quare religio pedibus subiecta vicissim 
 opteritur, nos exaequat victoria caelo. 
  Illud in his rebus vereor, ne forte rearis    80 
 impia te rationis inire elementa viamque 
 indugredi sceleris. quod contra saepius illa 
 religio peperit scelerosa atque impia facta. 
 Aulide quo pacto Triviai virginis aram 
 Iphianassai turparunt sanguine foede    85 
 ductores Danaum delecti, prima virorum. 
 cui simul infula virgineos circum data comptus 
 ex utraque pari malarum parte profusast, 
 et maestum simul ante aras adstare parentem 
 sensit et hunc propter ferrum celare ministros    90 
 aspectuque suo lacrimas effundere civis, 
 muta metu terram genibus summissa petebat. 
 nec miserae prodesse in tali tempore quibat, 
 quod patrio princeps donarat nomine regem; 
 nam sublata virum manibus tremibundaque ad aras    95 
 deductast, non ut sollemni more sacrorum 
 perfecto posset claro comitari Hymenaeo, 
 sed casta inceste nubendi tempore in ipso 
 hostia concideret mactatu maesta parentis, 
 exitus ut classi felix faustusque daretur.    100 
 tantum religio potuit suadere malorum. 
  Tutemet a nobis iam quovis tempore vatum 
 terriloquis victus dictis desciscere quaeres. 
 quippe etenim quam multa tibi iam fingere possunt 
 somnia, quae vitae rationes vertere possint    105 
 fortunasque tuas omnis turbare timore! 
 et merito; nam si certam finem esse viderent 
 aerumnarum homines, aliqua ratione valerent 
 religionibus atque minis obsistere vatum. 
 nunc ratio nulla est restandi, nulla facultas,    110 
 aeternas quoniam poenas in morte timendum. 
 ignoratur enim quae sit natura animai, 
 nata sit an contra nascentibus insinuetur 
 et simul intereat nobiscum morte dirempta 
 an tenebras Orci visat vastasque lacunas    115 
 an pecudes alias divinitus insinuet se, 
 Ennius ut noster cecinit, qui primus amoeno 
 detulit ex Helicone perenni fronde coronam, 
 per gentis Italas hominum quae clara clueret; 
 etsi praeterea tamen esse Acherusia templa    120 
 Ennius aeternis exponit versibus edens, 
 quo neque permaneant animae neque corpora nostra, 
 sed quaedam simulacra modis pallentia miris; 
 unde sibi exortam semper florentis Homeri 
 commemorat speciem lacrimas effundere salsas    125 
 coepisse et rerum naturam expandere dictis. 
 qua propter bene cum superis de rebus habenda 
 nobis est ratio, solis lunaeque meatus 
 qua fiant ratione, et qua vi quaeque gerantur 
 in terris, tunc cum primis ratione sagaci    130 
 unde anima atque animi constet natura videndum, 
 et quae res nobis vigilantibus obvia mentes 
 terrificet morbo adfectis somnoque sepultis, 
 cernere uti videamur eos audireque coram, 
 morte obita quorum tellus amplectitur ossa.    135 
  Quod super est, vacuas auris animumque sagacem    50 
 semotum a curis adhibe veram ad rationem, 
 ne mea dona tibi studio disposta fideli, 
 intellecta prius quam sint, contempta relinquas. 
 nam tibi de summa caeli ratione deumque 
 disserere incipiam et rerum primordia pandam,    55 
 unde omnis natura creet res, auctet alatque, 
 quove eadem rursum natura perempta resolvat, 
 quae nos materiem et genitalia corpora rebus 
 reddunda in ratione vocare et semina rerum 
 appellare suemus et haec eadem usurpare    60 
 corpora prima, quod ex illis sunt omnia primis. 
  Nec me animi fallit Graiorum obscura reperta    136 
 difficile inlustrare Latinis versibus esse, 
 multa novis verbis praesertim cum sit agendum 
 propter egestatem linguae et rerum novitatem; 
 sed tua me virtus tamen et sperata voluptas    140 
 suavis amicitiae quemvis efferre laborem 
 suadet et inducit noctes vigilare serenas 
 quaerentem dictis quibus et quo carmine demum 
 clara tuae possim praepandere lumina menti, 
 res quibus occultas penitus convisere possis.    145 
 hunc igitur terrorem animi tenebrasque necessest 
 non radii solis neque lucida tela diei 
 discutiant, sed naturae species ratioque. 
  Principium cuius hinc nobis exordia sumet, 
 nullam rem e nihilo gigni divinitus umquam.    150 
 quippe ita formido mortalis continet omnis, 
 quod multa in terris fieri caeloque tuentur, 
 quorum operum causas nulla ratione videre 
 possunt ac fieri divino numine rentur. 
 quas ob res ubi viderimus nil posse creari    156 
 de nihilo, tum quod sequimur iam rectius inde 
 perspiciemus, et unde queat res quaeque creari 
 et quo quaeque modo fiant opera sine divom.    155 
  Nam si de nihilo fierent, ex omnibus rebus    159 
 omne genus nasci posset, nil semine egeret. 
 e mare primum homines, e terra posset oriri 
 squamigerum genus et volucres erumpere caelo; 
 armenta atque aliae pecudes, genus omne ferarum, 
 incerto partu culta ac deserta tenerent. 
 nec fructus idem arboribus constare solerent,    165 
 sed mutarentur, ferre omnes omnia possent. 
 quippe ubi non essent genitalia corpora cuique, 
 qui posset mater rebus consistere certa? 
 at nunc seminibus quia certis quaeque creantur, 
 inde enascitur atque oras in luminis exit,    170 
 materies ubi inest cuiusque et corpora prima; 
 atque hac re nequeunt ex omnibus omnia gigni, 
 quod certis in rebus inest secreta facultas. 
  Praeterea cur vere rosam, frumenta calore, 
 vites autumno fundi suadente videmus,    175 
 si non, certa suo quia tempore semina rerum 
 cum confluxerunt, patefit quod cumque creatur, 
 dum tempestates adsunt et vivida tellus 
 tuto res teneras effert in luminis oras? 
 quod si de nihilo fierent, subito exorerentur    180 
 incerto spatio atque alienis partibus anni, 
 quippe ubi nulla forent primordia, quae genitali 
 concilio possent arceri tempore iniquo. 
  Nec porro augendis rebus spatio foret usus 
 seminis ad coitum, si e nilo crescere possent;    185 
 nam fierent iuvenes subito ex infantibus parvis 
 e terraque exorta repente arbusta salirent. 
 quorum nil fieri manifestum est, omnia quando 
 paulatim crescunt, ut par est semine certo, 
 crescentesque genus servant; ut noscere possis    190 
 quicque sua de materia grandescere alique. 
  Huc accedit uti sine certis imbribus anni 
 laetificos nequeat fetus submittere tellus 
 nec porro secreta cibo natura animantum 
 propagare genus possit vitamque tueri;    195 
 ut potius multis communia corpora rebus 
 multa putes esse, ut verbis elementa videmus, 
 quam sine principiis ullam rem existere posse. 
  Denique cur homines tantos natura parare 
 non potuit, pedibus qui pontum per vada possent    200 
 transire et magnos manibus divellere montis 
 multaque vivendo vitalia vincere saecla, 
 si non, materies quia rebus reddita certast 
 gignundis, e qua constat quid possit oriri? 
 nil igitur fieri de nilo posse fatendumst,    205 
 semine quando opus est rebus, quo quaeque creatae 
 aeris in teneras possint proferrier auras. 
  Postremo quoniam incultis praestare videmus 
 culta loca et manibus melioris reddere fetus, 
 esse videlicet in terris primordia rerum    210 
 quae nos fecundas vertentes vomere glebas 
 terraique solum subigentes cimus ad ortus; 
 quod si nulla forent, nostro sine quaeque labore 
 sponte sua multo fieri meliora videres. 
  Huc accedit uti quicque in sua corpora rursum    215 
 dissoluat natura neque ad nihilum interemat res. 
 nam siquid mortale e cunctis partibus esset, 
 ex oculis res quaeque repente erepta periret; 
 nulla vi foret usus enim, quae partibus eius 
 discidium parere et nexus exsolvere posset.    220 
 quod nunc, aeterno quia constant semine quaeque, 
 donec vis obiit, quae res diverberet ictu 
 aut intus penetret per inania dissoluatque, 
 nullius exitium patitur natura videri. 
  Praeterea quae cumque vetustate amovet aetas,    225 
 si penitus peremit consumens materiem omnem, 
 unde animale genus generatim in lumina vitae 
 redducit Venus, aut redductum daedala tellus 
 unde alit atque auget generatim pabula praebens? 
 unde mare ingenuei fontes externaque longe    230 
 flumina suppeditant? unde aether sidera pascit? 
 omnia enim debet, mortali corpore quae sunt, 
 infinita aetas consumpse ante acta diesque. 
 quod si in eo spatio atque ante acta aetate fuere 
 e quibus haec rerum consistit summa refecta,    235 
 inmortali sunt natura praedita certe. 
 haud igitur possunt ad nilum quaeque reverti. 
  Denique res omnis eadem vis causaque volgo 
 conficeret, nisi materies aeterna teneret, 
 inter se nexus minus aut magis indupedita;    240 
 tactus enim leti satis esset causa profecto, 
 quippe ubi nulla forent aeterno corpore, quorum 
 contextum vis deberet dissolvere quaeque. 
 at nunc, inter se quia nexus principiorum 
 dissimiles constant aeternaque materies est,    245 
 incolumi remanent res corpore, dum satis acris 
 vis obeat pro textura cuiusque reperta. 
 haud igitur redit ad nihilum res ulla, sed omnes 
 discidio redeunt in corpora materiai. 
 postremo pereunt imbres, ubi eos pater aether    250 
 in gremium matris terrai praecipitavit; 
 at nitidae surgunt fruges ramique virescunt 
 arboribus, crescunt ipsae fetuque gravantur. 
 hinc alitur porro nostrum genus atque ferarum, 
 hinc laetas urbes pueris florere videmus    255 
 frondiferasque novis avibus canere undique silvas, 
 hinc fessae pecudes pinguis per pabula laeta 
 corpora deponunt et candens lacteus umor 
 uberibus manat distentis, hinc nova proles 
 artubus infirmis teneras lasciva per herbas    260 
 ludit lacte mero mentes perculsa novellas. 
 haud igitur penitus pereunt quaecumque videntur, 
 quando alit ex alio reficit natura nec ullam 
 rem gigni patitur nisi morte adiuta aliena. 
  Nunc age, res quoniam docui non posse creari    265 
 de nihilo neque item genitas ad nil revocari, 
 ne qua forte tamen coeptes diffidere dictis, 
 quod nequeunt oculis rerum primordia cerni, 
 accipe praeterea quae corpora tute necessest 
 confiteare esse in rebus nec posse videri.    270 
  Principio venti vis verberat incita corpus 
 ingentisque ruit navis et nubila differt, 
 inter dum rapido percurrens turbine campos 
 arboribus magnis sternit montisque supremos 
 silvifragis vexat flabris: ita perfurit acri    275 
 cum fremitu saevitque minaci murmure pontus. 
 sunt igitur venti ni mirum corpora caeca, 
 quae mare, quae terras, quae denique nubila caeli 
 verrunt ac subito vexantia turbine raptant, 
 nec ratione fluunt alia stragemque propagant    280 
 et cum mollis aquae fertur natura repente 
 flumine abundanti, quam largis imbribus auget 
 montibus ex altis magnus decursus aquai 
 fragmina coniciens silvarum arbustaque tota, 
 nec validi possunt pontes venientis aquai    285 
 vim subitam tolerare: ita magno turbidus imbri 
 molibus incurrit validis cum viribus amnis, 
 dat sonitu magno stragem volvitque sub undis 
 grandia saxa, ruit qua quidquid fluctibus obstat. 
 sic igitur debent venti quoque flamina ferri,    290 
 quae vel uti validum cum flumen procubuere 
 quam libet in partem, trudunt res ante ruuntque 
 impetibus crebris, inter dum vertice torto 
 corripiunt rapidique rotanti turbine portant. 
 quare etiam atque etiam sunt venti corpora caeca,    295 
 quandoquidem factis et moribus aemula magnis 
 amnibus inveniuntur, aperto corpore qui sunt. 
  Tum porro varios rerum sentimus odores 
 nec tamen ad naris venientis cernimus umquam 
 nec calidos aestus tuimur nec frigora quimus    300 
 usurpare oculis nec voces cernere suemus; 
 quae tamen omnia corporea constare necessest 
 natura, quoniam sensus inpellere possunt; 
 tangere enim et tangi, nisi corpus, nulla potest res. 
  Denique fluctifrago suspensae in litore vestis    305 
 uvescunt, eaedem dispansae in sole serescunt. 
 at neque quo pacto persederit umor aquai 
 visumst nec rursum quo pacto fugerit aestu. 
 in parvas igitur partis dispergitur umor, 
 quas oculi nulla possunt ratione videre.    310 
 quin etiam multis solis redeuntibus annis 
 anulus in digito subter tenuatur habendo, 
 stilicidi casus lapidem cavat, uncus aratri 
 ferreus occulte decrescit vomer in arvis, 
 strataque iam volgi pedibus detrita viarum    315 
 saxea conspicimus; tum portas propter aena 
 signa manus dextras ostendunt adtenuari 
 saepe salutantum tactu praeterque meantum. 
 haec igitur minui, cum sint detrita, videmus. 
 sed quae corpora decedant in tempore quoque,    320 
 invida praeclusit speciem natura videndi. 
  Postremo quae cumque dies naturaque rebus 
 paulatim tribuit moderatim crescere cogens, 
 nulla potest oculorum acies contenta tueri, 
 nec porro quae cumque aevo macieque senescunt,    325 
 nec, mare quae impendent, vesco sale saxa peresa 
 quid quoque amittant in tempore cernere possis. 
 corporibus caecis igitur natura gerit res. 
  Nec tamen undique corporea stipata tenentur 
 omnia natura; namque est in rebus inane.    330 
 quod tibi cognosse in multis erit utile rebus 
 nec sinet errantem dubitare et quaerere semper 
 de summa rerum et nostris diffidere dictis. 
 qua propter locus est intactus inane vacansque. 
 quod si non esset, nulla ratione moveri    335 
 res possent; namque officium quod corporis exstat, 
 officere atque obstare, id in omni tempore adesset 
 omnibus; haud igitur quicquam procedere posset, 
 principium quoniam cedendi nulla daret res. 
 at nunc per maria ac terras sublimaque caeli    340 
 multa modis multis varia ratione moveri 
 cernimus ante oculos, quae, si non esset inane, 
 non tam sollicito motu privata carerent 
 quam genita omnino nulla ratione fuissent, 
 undique materies quoniam stipata quiesset.    345 
  Praeterea quamvis solidae res esse putentur, 
 hinc tamen esse licet raro cum corpore cernas. 
 in saxis ac speluncis permanat aquarum 
 liquidus umor et uberibus flent omnia guttis. 
 dissipat in corpus sese cibus omne animantum;    350 
 crescunt arbusta et fetus in tempore fundunt, 
 quod cibus in totas usque ab radicibus imis 
 per truncos ac per ramos diffunditur omnis. 
 inter saepta meant voces et clausa domorum 
 transvolitant, rigidum permanat frigus ad ossa.    355 
 quod nisi inania sint, qua possent corpora quaeque 
 transire, haud ulla fieri ratione videres. 
  Denique cur alias aliis praestare videmus 
 pondere res rebus nihilo maiore figura? 
 nam si tantundemst in lanae glomere quantum    360 
 corporis in plumbo est, tantundem pendere par est, 
 corporis officiumst quoniam premere omnia deorsum, 
 contra autem natura manet sine pondere inanis. 
 ergo quod magnumst aeque leviusque videtur, 
 ni mirum plus esse sibi declarat inanis;    365 
 at contra gravius plus in se corporis esse 
 dedicat et multo vacui minus intus habere. 
 est igitur ni mirum id quod ratione sagaci 
 quaerimus, admixtum rebus, quod inane vocamus. 
  Illud in his rebus ne te deducere vero    370 
 possit, quod quidam fingunt, praecurrere cogor. 
 cedere squamigeris latices nitentibus aiunt 
 et liquidas aperire vias, quia post loca pisces 
 linquant, quo possint cedentes confluere undae; 
 sic alias quoque res inter se posse moveri    375 
 et mutare locum, quamvis sint omnia plena. 
 scilicet id falsa totum ratione receptumst. 
 nam quo squamigeri poterunt procedere tandem, 
 ni spatium dederint latices? concedere porro 
 quo poterunt undae, cum pisces ire nequibunt?    380 
 aut igitur motu privandumst corpora quaeque 
 aut esse admixtum dicundumst rebus inane, 
 unde initum primum capiat res quaeque movendi. 
  Postremo duo de concursu corpora lata 
 si cita dissiliant, nempe aer omne necessest,    385 
 inter corpora quod fiat, possidat inane. 
 is porro quamvis circum celerantibus auris 
 confluat, haud poterit tamen uno tempore totum 
 compleri spatium; nam primum quemque necessest 
 occupet ille locum, deinde omnia possideantur.    390 
 quod si forte aliquis, cum corpora dissiluere, 
 tum putat id fieri quia se condenseat aer, 
 errat; nam vacuum tum fit quod non fuit ante 
 et repletur item vacuum quod constitit ante, 
 nec tali ratione potest denserier aer    395 
 nec, si iam posset, sine inani posset, opinor, 
 ipse in se trahere et partis conducere in unum. 
  Qua propter, quamvis causando multa moreris, 
 esse in rebus inane tamen fateare necessest. 
 multaque praeterea tibi possum commemorando    400 
 argumenta fidem dictis conradere nostris. 
 verum animo satis haec vestigia parva sagaci 
 sunt, per quae possis cognoscere cetera tute. 
 namque canes ut montivagae persaepe ferai 
 naribus inveniunt intectas fronde quietes,    405 
 cum semel institerunt vestigia certa viai, 
 sic alid ex alio per te tute ipse videre 
 talibus in rebus poteris caecasque latebras 
 insinuare omnis et verum protrahere inde. 
 quod si pigraris paulumve recesseris ab re,    410 
 hoc tibi de plano possum promittere, Memmi: 
 usque adeo largos haustus e fontibus magnis 
 lingua meo suavis diti de pectore fundet, 
 ut verear ne tarda prius per membra senectus 
 serpat et in nobis vitai claustra resolvat,    415 
 quam tibi de quavis una re versibus omnis 
 argumentorum sit copia missa per auris. 
  Sed nunc ut repetam coeptum pertexere dictis, 
 omnis ut est igitur per se natura duabus 
 constitit in rebus; nam corpora sunt et inane,    420 
 haec in quo sita sunt et qua diversa moventur. 
 corpus enim per se communis dedicat esse 
 sensus; cui nisi prima fides fundata valebit, 
 haut erit occultis de rebus quo referentes 
 confirmare animi quicquam ratione queamus.    425 
 tum porro locus ac spatium, quod inane vocamus, 
 si nullum foret, haut usquam sita corpora possent 
 esse neque omnino quoquam diversa meare; 
 id quod iam supera tibi paulo ostendimus ante. 
 praeterea nihil est quod possis dicere ab omni    430 
 corpore seiunctum secretumque esse ab inani, 
 quod quasi tertia sit numero natura reperta. 
 nam quod cumque erit, esse aliquid debebit id ipsum 
 augmine vel grandi vel parvo denique, dum sit; 
 cui si tactus erit quamvis levis exiguusque,    435 
 corporis augebit numerum summamque sequetur; 
 sin intactile erit, nulla de parte quod ullam 
 rem prohibere queat per se transire meantem, 
 scilicet hoc id erit, vacuum quod inane vocamus. 
  Praeterea per se quod cumque erit, aut faciet quid    440 
 aut aliis fungi debebit agentibus ipsum 
 aut erit ut possint in eo res esse gerique. 
 at facere et fungi sine corpore nulla potest res 
 nec praebere locum porro nisi inane vacansque. 
 ergo praeter inane et corpora tertia per se    445 
 nulla potest rerum in numero natura relinqui, 
 nec quae sub sensus cadat ullo tempore nostros 
 nec ratione animi quam quisquam possit apisci. 
  Nam quae cumque cluent, aut his coniuncta duabus 
 rebus ea invenies aut horum eventa videbis.    450 
 coniunctum est id quod nusquam sine permitiali 
 discidio potis est seiungi seque gregari, 
 pondus uti saxis, calor ignis, liquor aquai, 
 tactus corporibus cunctis, intactus inani. 
 servitium contra paupertas divitiaeque,    455 
 libertas bellum concordia cetera quorum 
 adventu manet incolumis natura abituque, 
 haec soliti sumus, ut par est, eventa vocare. 
 tempus item per se non est, sed rebus ab ipsis 
 consequitur sensus, transactum quid sit in aevo,    460 
 tum quae res instet, quid porro deinde sequatur; 
 nec per se quemquam tempus sentire fatendumst 
 semotum ab rerum motu placidaque quiete. 
 denique Tyndaridem raptam belloque subactas 
 Troiiugenas gentis cum dicunt esse, videndumst    465 
 ne forte haec per se cogant nos esse fateri, 
 quando ea saecla hominum, quorum haec eventa fuerunt, 
 inrevocabilis abstulerit iam praeterita aetas; 
 namque aliud terris, aliud regionibus ipsis 
 eventum dici poterit quod cumque erit actum.     470 
 denique materies si rerum nulla fuisset 
 nec locus ac spatium, res in quo quaeque geruntur, 
 numquam Tyndaridis forma conflatus amore 
 ignis Alexandri Phrygio sub pectore gliscens 
 clara accendisset saevi certamina belli    475 
 nec clam durateus Troiianis Pergama partu 
 inflammasset equos nocturno Graiiugenarum; 
 perspicere ut possis res gestas funditus omnis 
 non ita uti corpus per se constare neque esse 
 nec ratione cluere eadem qua constet inane,    480 
 sed magis ut merito possis eventa vocare 
 corporis atque loci, res in quo quaeque gerantur. 
  Corpora sunt porro partim primordia rerum, 
 partim concilio quae constant principiorum. 
 sed quae sunt rerum primordia, nulla potest vis    485 
 stinguere; nam solido vincunt ea corpore demum. 
 etsi difficile esse videtur credere quicquam 
 in rebus solido reperiri corpore posse. 
 transit enim fulmen caeli per saepta domorum 
 clamor ut ac voces, ferrum candescit in igni    490 
 dissiliuntque fero ferventi saxa vapore; 
 cum labefactatus rigor auri solvitur aestu, 
 tum glacies aeris flamma devicta liquescit; 
 permanat calor argentum penetraleque frigus, 
 quando utrumque manu retinentes pocula rite    495 
 sensimus infuso lympharum rore superne. 
 usque adeo in rebus solidi nihil esse videtur. 
 sed quia vera tamen ratio naturaque rerum 
 cogit, ades, paucis dum versibus expediamus 
 esse ea quae solido atque aeterno corpore constent,     500 
 semina quae rerum primordiaque esse docemus, 
 unde omnis rerum nunc constet summa creata. 
  Principio quoniam duplex natura duarum 
 dissimilis rerum longe constare repertast, 
 corporis atque loci, res in quo quaeque geruntur,    505 
 esse utramque sibi per se puramque necessest. 
 nam qua cumque vacat spatium, quod inane vocamus, 
 corpus ea non est; qua porro cumque tenet se 
 corpus, ea vacuum nequaquam constat inane. 
 sunt igitur solida ac sine inani corpora prima.    510 
  Praeterea quoniam genitis in rebus inanest, 
 materiem circum solidam constare necessest; 
 nec res ulla potest vera ratione probari 
 corpore inane suo celare atque intus habere, 
 si non, quod cohibet, solidum constare relinquas.    515 
 id porro nihil esse potest nisi materiai 
 concilium, quod inane queat rerum cohibere. 
 materies igitur, solido quae corpore constat, 
 esse aeterna potest, cum cetera dissoluantur. 
  Tum porro si nil esset quod inane vocaret,    520 
 omne foret solidum; nisi contra corpora certa 
 essent quae loca complerent quae cumque tenerent 
 omne quod est spatium, vacuum constaret inane. 
 alternis igitur ni mirum corpus inani 
 distinctum, quoniam nec plenum naviter extat    525 
 nec porro vacuum; sunt ergo corpora certa, 
 quae spatium pleno possint distinguere inane. 
 haec neque dissolui plagis extrinsecus icta 
 possunt nec porro penitus penetrata retexi 
 nec ratione queunt alia temptata labare;     530 
 id quod iam supra tibi paulo ostendimus ante. 
 nam neque conlidi sine inani posse videtur 
 quicquam nec frangi nec findi in bina secando 
 nec capere umorem neque item manabile frigus 
 nec penetralem ignem, quibus omnia conficiuntur.    535 
 et quo quaeque magis cohibet res intus inane, 
 tam magis his rebus penitus temptata labascit. 
 ergo si solida ac sine inani corpora prima 
 sunt ita uti docui, sint haec aeterna necessest. 
  Praeterea nisi materies aeterna fuisset,    540 
 antehac ad nihilum penitus res quaeque redissent 
 de nihiloque renata forent quae cumque videmus. 
 at quoniam supra docui nil posse creari 
 de nihilo neque quod genitumst ad nil revocari, 
 esse inmortali primordia corpore debent,    545 
 dissolui quo quaeque supremo tempore possint, 
 materies ut subpeditet rebus reparandis. 
 sunt igitur solida primordia simplicitate 
 nec ratione queunt alia servata per aevom 
 ex infinito iam tempore res reparare.    550 
 denique si nullam finem natura parasset 
 frangendis rebus, iam corpora materiai 
 usque redacta forent aevo frangente priore, 
 ut nihil ex illis a certo tempore posset 
 conceptum summum aetatis pervadere finem.    555 
 nam quidvis citius dissolvi posse videmus 
 quam rursus refici; qua propter longa diei 
 infinita aetas ante acti temporis omnis 
 quod fregisset adhuc disturbans dissoluensque, 
 numquam relicuo reparari tempore posset.    560 
 at nunc ni mirum frangendi reddita finis 
 certa manet, quoniam refici rem quamque videmus 
 et finita simul generatim tempora rebus 
 stare, quibus possint aevi contingere florem. 
  Huc accedit uti, solidissima materiai    565 
 corpora cum constant, possint tamen omnia reddi, 
 mollia quae fiunt, aer aqua terra vapores, 
 quo pacto fiant et qua vi quaeque gerantur, 
 admixtum quoniam semel est in rebus inane. 
 at contra si mollia sint primordia rerum,    570 
 unde queant validi silices ferrumque creari, 
 non poterit ratio reddi; nam funditus omnis 
 principio fundamenti natura carebit. 
 sunt igitur solida pollentia simplicitate, 
 quorum condenso magis omnia conciliatu    575 
 artari possunt validasque ostendere viris. 
 porro si nullast frangendis reddita finis 
 corporibus, tamen ex aeterno tempore quaeque 
 nunc etiam superare necessest corpora rebus, 
 quae non dum clueant ullo temptata periclo.    580 
 at quoniam fragili natura praedita constant, 
 discrepat aeternum tempus potuisse manere 
 innumerabilibus plagis vexata per aevom. 
  Denique iam quoniam generatim reddita finis 
 crescendi rebus constat vitamque tenendi,    585 
 et quid quaeque queant per foedera naturai, 
 quid porro nequeant, sancitum quando quidem extat, 
 nec commutatur quicquam, quin omnia constant 
 usque adeo, variae volucres ut in ordine cunctae 
 ostendant maculas generalis corpore inesse,     590 
 inmutabilis materiae quoque corpus habere 
 debent ni mirum; nam si primordia rerum 
 commutari aliqua possent ratione revicta, 
 incertum quoque iam constet quid possit oriri, 
 quid nequeat, finita potestas denique cuique    595 
 qua nam sit ratione atque alte terminus haerens, 
 nec totiens possent generatim saecla referre 
 naturam mores victum motusque parentum. 
  Tum porro quoniam est extremum quodque cacumen 
 corporis illius, quod nostri cernere sensus    600 
 iam nequeunt, id ni mirum sine partibus extat 
 et minima constat natura nec fuit umquam 
 per se secretum neque post hac esse valebit, 
 alterius quoniamst ipsum pars primaque et una, 
 inde aliae atque aliae similes ex ordine partes    605 
 agmine condenso naturam corporis explent; 
 quae quoniam per se nequeunt constare, necessest 
 haerere unde queant nulla ratione revelli. 
 sunt igitur solida primordia simplicitate, 
 quae minimis stipata cohaerent partibus arte.    610 
 non ex illorum conventu conciliata, 
 sed magis aeterna pollentia simplicitate, 
 unde neque avelli quicquam neque deminui iam 
 concedit natura reservans semina rebus. 
  Praeterea nisi erit minimum, parvissima quaeque    615 
 corpora constabunt ex partibus infinitis, 
 quippe ubi dimidiae partis pars semper habebit 
 dimidiam partem nec res praefiniet ulla. 
 ergo rerum inter summam minimamque quod escit, 
 nil erit ut distet; nam quamvis funditus omnis    620 
 summa sit infinita, tamen, parvissima quae sunt, 
 ex infinitis constabunt partibus aeque. 
 quod quoniam ratio reclamat vera negatque 
 credere posse animum, victus fateare necessest 
 esse ea quae nullis iam praedita partibus extent    625 
 et minima constent natura. quae quoniam sunt, 
 illa quoque esse tibi solida atque aeterna fatendum. 
  Denique si minimas in partis cuncta resolvi 
 cogere consuesset rerum natura creatrix, 
 iam nihil ex illis eadem reparare valeret    630 
 propterea quia, quae nullis sunt partibus aucta, 
 non possunt ea quae debet genitalis habere 
 materies, varios conexus pondera plagas 
 concursus motus, per quas res quaeque geruntur. 
  Quapropter qui materiem rerum esse putarunt    635 
 ignem atque ex igni summam consistere solo, 
 magno opere a vera lapsi ratione videntur. 
 Heraclitus init quorum dux proelia primus, 
 clarus <ob> obscuram linguam magis inter inanis 
 quamde gravis inter Graios, qui vera requirunt;    640 
 omnia enim stolidi magis admirantur amantque, 
 inversis quae sub verbis latitantia cernunt, 
 veraque constituunt quae belle tangere possunt 
 auris et lepido quae sunt fucata sonore. 
  Nam cur tam variae res possent esse, requiro,    645 
 ex uno si sunt igni puroque creatae? 
 nil prodesset enim calidum denserier ignem 
 nec rare fieri, si partes ignis eandem 
 naturam quam totus habet super ignis haberent. 
 acrior ardor enim conductis partibus esset,    650 
 languidior porro disiectis <dis>que supatis. 
 amplius hoc fieri nihil est quod posse rearis 
 talibus in causis, ne dum variantia rerum 
 tanta queat densis rarisque ex ignibus esse. 
  Id quoque: si faciant admixtum rebus inane,    655 
 denseri poterunt ignes rarique relinqui; 
 sed quia multa sibi cernunt contraria quae sint 
 et fugitant in rebus inane relinquere purum, 
 ardua dum metuunt, amittunt vera viai 
 nec rursum cernunt exempto rebus inane    660 
 omnia denseri fierique ex omnibus unum 
 corpus, nil ab se quod possit mittere raptim, 
 aestifer ignis uti lumen iacit atque vaporem, 
 ut videas non e stipatis partibus esse. 
  Quod si forte alia credunt ratione potesse    665 
 ignis in coetu stingui mutareque corpus, 
 scilicet ex nulla facere id si parte reparcent, 
 occidet ad nihilum ni mirum funditus ardor 
 omnis et <e> nihilo fient quae cumque creantur; 
 nam quod cumque suis mutatum finibus exit,    670 
 continuo hoc mors est illius quod fuit ante. 
 proinde aliquid superare necesse est incolume ollis, 
 ne tibi res redeant ad nilum funditus omnes 
 de nihiloque renata vigescat copia rerum. 
  Nunc igitur quoniam certissima corpora quaedam    675 
 sunt, quae conservant naturam semper eandem, 
 quorum abitu aut aditu mutatoque ordine mutant 
 naturam res et convertunt corpora sese, 
 scire licet non esse haec ignea corpora rerum. 
 nil referret enim quaedam decedere, abire    680 
 atque alia adtribui mutarique ordine quaedam, 
 si tamen ardoris naturam cuncta tenerent; 
 ignis enim foret omnimodis quod cumque crearet. 
 verum, ut opinor, itast: sunt quaedam corpora, quorum 
 concursus motus ordo positura figurae    685 
 efficiunt ignis mutatoque ordine mutant 
 naturam neque sunt igni simulata neque ulli 
 praeterea rei quae corpora mittere possit 
 sensibus et nostros adiectu tangere tactus. 
 dicere porro ignem res omnis esse neque ullam    690 
 rem veram in numero rerum constare nisi ignem, 
 quod facit hic idem, perdelirum esse videtur. 
 nam contra sensus ab sensibus ipse repugnat 
 et labefactat eos, unde omnia credita pendent, 
 unde hic cognitus est ipsi quem nominat ignem;    695 
 credit enim sensus ignem cognoscere vere, 
 cetera non credit, quae nilo clara minus sunt. 
 quod mihi cum vanum tum delirum esse videtur; 
 quo referemus enim? quid nobis certius ipsis 
 sensibus esse potest, qui vera ac falsa notemus?    700 
  Praeterea quare quisquam magis omnia tollat 
 et velit ardoris naturam linquere solam, 
 quam neget esse ignis, <aliam> tamen esse relinquat? 
 aequa videtur enim dementia dicere utrumque. 
  Quapropter qui materiem rerum esse putarunt    705 
 ignem atque ex igni summam consistere posse, 
 et qui principium gignundis aera rebus 
 constituere aut umorem qui cumque putarunt 
 fingere res ipsum per se terramve creare 
 omnia et in rerum naturas vertier omnis,    710 
 magno opere a vero longe derrasse videntur. 
 adde etiam qui conduplicant primordia rerum 
 aera iungentes igni terramque liquori, 
 et qui quattuor ex rebus posse omnia rentur 
 ex igni terra atque anima procrescere et imbri.    715 
 quorum Acragantinus cum primis Empedocles est, 
 insula quem triquetris terrarum gessit in oris, 
 quam fluitans circum magnis anfractibus aequor 
 Ionium glaucis aspargit virus ab undis 
 angustoque fretu rapidum mare dividit undis    720 
 Aeoliae terrarum oras a finibus eius. 
 hic est vasta Charybdis et hic Aetnaea minantur 
 murmura flammarum rursum se colligere iras, 
 faucibus eruptos iterum vis ut vomat ignis 
 ad caelumque ferat flammai fulgura rursum.    725 
 quae cum magna modis multis miranda videtur 
 gentibus humanis regio visendaque fertur 
 rebus opima bonis, multa munita virum vi, 
 nil tamen hoc habuisse viro praeclarius in se 
 nec sanctum magis et mirum carumque videtur.    730 
 carmina quin etiam divini pectoris eius 
 vociferantur et exponunt praeclara reperta, 
 ut vix humana videatur stirpe creatus. 
  Hic tamen et supra quos diximus inferiores 
 partibus egregie multis multoque minores,     735 
 quamquam multa bene ac divinitus invenientes 
 ex adyto tam quam cordis responsa dedere 
 sanctius et multo certa ratione magis quam 
 Pythia quae tripodi a Phoebi lauroque profatur, 
 principiis tamen in rerum fecere ruinas    740 
 et graviter magni magno cecidere ibi casu. 
 Primum quod motus exempto rebus inani 
 constituunt et res mollis rarasque relinquunt 
 aera solem ignem terras animalia frugis 
 nec tamen admiscent in eorum corpus inane;    745 
 deinde quod omnino finem non esse secandis 
 corporibus facient neque pausam stare fragori 
 nec prorsum in rebus minimum consistere qui<cquam>, 
 cum videamus id extremum cuiusque cacumen 
 esse quod ad sensus nostros minimum esse videtur,    750 
 conicere ut possis ex hoc, quae cernere non quis 
 extremum quod habent, minimum consistere <rerum>. 
  Huc accedit item, quoniam primordia rerum 
 mollia constituunt, quae nos nativa videmus 
 esse et mortali cum corpore, funditus ut qui    755 
 debeat ad nihilum iam rerum summa reverti 
 de nihiloque renata vigescere copia rerum; 
 quorum utrumque quid a vero iam distet habebis. 
  Deinde inimica modis multis sunt atque veneno 
 ipsa sibi inter se; quare aut congressa peribunt    760 
 aut ita diffugient, ut tempestate coacta 
 fulmina diffugere atque imbris ventosque videmus. 
  Denique quattuor ex rebus si cuncta creantur 
 atque in eas rursum res omnia dissoluuntur, 
 qui magis illa queunt rerum primordia dici    765 
 quam contra res illorum retroque putari? 
 alternis gignuntur enim mutantque colorem 
 et totam inter se naturam tempore ab omni. 
 [fulmina diffugere atque imbris ventosque videmus.] 
 sin ita forte putas ignis terraeque coire    770 
 corpus et aerias auras roremque liquoris, 
 nil in concilio naturam ut mutet eorum, 
 nulla tibi ex illis poterit res esse creata, 
 non animans, non exanimo cum corpore, ut arbos; 
 quippe suam quicque in coetu variantis acervi    775 
 naturam ostendet mixtusque videbitur aer 
 cum terra simul et quodam cum rore manere. 
 at primordia gignundis in rebus oportet 
 naturam clandestinam caecamque adhibere, 
 emineat ne quid, quod contra pugnet et obstet    780 
 quo minus esse queat proprie quodcumque creatur. 
  Quin etiam repetunt a caelo atque ignibus eius 
 et primum faciunt ignem se vertere in auras 
 aeris, hinc imbrem gigni terramque creari 
 ex imbri retroque a terra cuncta reverti,    785 
 umorem primum, post aera, deinde calorem, 
 nec cessare haec inter se mutare, meare 
 a caelo ad terram, de terra ad sidera mundi. 
 quod facere haud ullo debent primordia pacto. 
 immutabile enim quiddam superare necessest,    790 
 ne res ad nihilum redigantur funditus omnes; 
 nam quod cumque suis mutatum finibus exit, 
 continuo hoc mors est illius quod fuit ante. 
 quapropter quoniam quae paulo diximus ante 
 in commutatum veniunt, constare necessest    795 
 ex aliis ea, quae nequeant convertier usquam, 
 ne tibi res redeant ad nilum funditus omnis; 
 quin potius tali natura praedita quaedam 
 corpora constituas, ignem si forte crearint, 
 posse eadem demptis paucis paucisque tributis,    800 
 ordine mutato et motu, facere aeris auras, 
 sic alias aliis rebus mutarier omnis? 
  'At manifesta palam res indicat' inquis 'in auras 
 aeris e terra res omnis crescere alique; 
 et nisi tempestas indulget tempore fausto    805 
 imbribus, ut tabe nimborum arbusta vacillent, 
 solque sua pro parte fovet tribuitque calorem, 
 crescere non possint fruges arbusta animantis.' 
 scilicet et nisi nos cibus aridus et tener umor 
 adiuvet, amisso iam corpore vita quoque omnis    810 
 omnibus e nervis atque ossibus exsoluatur; 
 adiutamur enim dubio procul atque alimur nos 
 certis ab rebus, certis aliae atque aliae res. 
 ni mirum quia multa modis communia multis 
 multarum rerum in rebus primordia mixta    815 
 sunt, ideo variis variae res rebus aluntur. 
 atque eadem magni refert primordia saepe 
 cum quibus et quali positura contineantur 
 et quos inter se dent motus accipiantque; 
 namque eadem caelum mare terras flumina solem    820 
 constituunt, eadem fruges arbusta animantis, 
 verum aliis alioque modo commixta moventur. 
 quin etiam passim nostris in versibus ipsis 
 multa elementa vides multis communia verbis, 
 cum tamen inter se versus ac verba necessest    825 
 confiteare et re et sonitu distare sonanti. 
 tantum elementa queunt permutato ordine solo; 
 at rerum quae sunt primordia, plura adhibere 
 possunt unde queant variae res quaeque creari. 
  Nunc et Anaxagorae scrutemur homoeomerian    830 
 quam Grai memorant nec nostra dicere lingua 
 concedit nobis patrii sermonis egestas, 
 sed tamen ipsam rem facilest exponere verbis. 
 principio, rerum quam dicit homoeomerian, 
 ossa videlicet e pauxillis atque minutis    835 
 ossibus hic et de pauxillis atque minutis 
 visceribus viscus gigni sanguenque creari 
 sanguinis inter se multis coeuntibus guttis 
 ex aurique putat micis consistere posse 
 aurum et de terris terram concrescere parvis,    840 
 ignibus ex ignis, umorem umoribus esse, 
 cetera consimili fingit ratione putatque. 
 nec tamen esse ulla de parte in rebus inane 
 concedit neque corporibus finem esse secandis. 
 quare in utraque mihi pariter ratione videtur    845 
 errare atque illi, supra quos diximus ante. 
  Adde quod inbecilla nimis primordia fingit; 
 si primordia sunt, simili quae praedita constant 
 natura atque ipsae res sunt aequeque laborant 
 et pereunt, neque ab exitio res ulla refrenat.    850 
 nam quid in oppressu valido durabit eorum, 
 ut mortem effugiat, leti sub dentibus ipsis? 
 ignis an umor an aura? quid horum? sanguen an ossa? 
 nil ut opinor, ubi ex aequo res funditus omnis 
 tam mortalis erit quam quae manifesta videmus    855 
 ex oculis nostris aliqua vi victa perire. 
 at neque reccidere ad nihilum res posse neque autem 
 crescere de nihilo testor res ante probatas. 
  Praeterea quoniam cibus auget corpus alitque, 
 scire licet nobis venas et sanguen et ossa    860 
        * * *            860a 
 sive cibos omnis commixto corpore dicent 
 esse et habere in se nervorum corpora parva 
 ossaque et omnino venas partisque cruoris, 
 fiet uti cibus omnis et aridus et liquor ipse 
 ex alienigenis rebus constare putetur,    865 
 ossibus et nervis sanieque et sanguine mixto. 
  Praeterea quae cumque e terra corpora crescunt, 
 si sunt in terris, terram constare necessest 
 ex alienigenis, quae terris exoriuntur. 
 transfer item, totidem verbis utare licebit:    870 
 in lignis si flamma latet fumusque cinisque, 
 ex alienigenis consistant ligna necessest, 
 [praeterea tellus quae corpora cumque alit auget] 
 ex alienigenis, quae lignis <ex>oriuntur. 
  Linquitur hic quaedam latitandi copia tenvis,    875 
 id quod Anaxagoras sibi sumit, ut omnibus omnis 
 res putet inmixtas rebus latitare, sed illud 
 apparere unum, cuius sint plurima mixta 
 et magis in promptu primaque in fronte locata. 
 quod tamen a vera longe ratione repulsumst;    880 
 conveniebat enim fruges quoque saepe, minaci 
 robore cum in saxi franguntur, mittere signum 
 sanguinis aut aliquid, nostro quae corpore aluntur. 
 cum lapidi in lapidem terimus, manare cruorem 
 consimili ratione herbis quoque saepe decebat,    885 
 et latices dulcis guttas similique sapore 
 mittere, lanigerae quali sunt ubere lactis, 
 scilicet et glebis terrarum saepe friatis 
 herbarum genera et fruges frondesque videri 
 dispertita inter terram latitare minute,    890 
 postremo in lignis cinerem fumumque videri, 
 cum praefracta forent, ignisque latere minutos. 
 quorum nil fieri quoniam manifesta docet res, 
 scire licet non esse in rebus res ita mixtas, 
 verum semina multimodis inmixta latere    895 
 multarum rerum in rebus communia debent. 
  'At saepe in magnis fit montibus' inquis 'ut altis 
 arboribus vicina cacumina summa terantur 
 inter se validis facere id cogentibus austris, 
 donec flammai fulserunt flore coorto.'     900 
 scilicet et non est lignis tamen insitus ignis, 
 verum semina sunt ardoris multa, terendo 
 quae cum confluxere, creant incendia silvis. 
 quod si facta foret silvis abscondita flamma, 
 non possent ullum tempus celarier ignes,    905 
 conficerent volgo silvas, arbusta cremarent. 
 iamne vides igitur, paulo quod diximus ante, 
 permagni referre eadem primordia saepe 
 cum quibus et quali positura contineantur 
 et quos inter se dent motus accipiantque,    910 
 atque eadem paulo inter se mutata creare 
 ignes et lignum? quo pacto verba quoque ipsa 
 inter se paulo mutatis sunt elementis, 
 cum ligna atque ignes distincta voce notemus. 
  Denique iam quae cumque in rebus cernis apertis    915 
 si fieri non posse putas, quin materiai 
 corpora consimili natura praedita fingas, 
 hac ratione tibi pereunt primordia rerum: 
 fiet uti risu tremulo concussa cachinnent 
 et lacrimis salsis umectent ora genasque.    920 
  Nunc age, quod super est, cognosce et clarius audi. 
 nec me animi fallit quam sint obscura; sed acri 
 percussit thyrso laudis spes magna meum cor 
 et simul incussit suavem mi in pectus amorem 
 Musarum, quo nunc instinctus mente vigenti    925 
 avia Pieridum peragro loca nullius ante 
 trita solo. iuvat integros accedere fontis 
 atque haurire iuvatque novos decerpere flores 
 insignemque meo capiti petere inde coronam, 
 unde prius nulli velarint tempora Musae;     930 
 primum quod magnis doceo de rebus et artis 
 religionum animum nodis exsolvere pergo, 
 deinde quod obscura de re tam lucida pango 
 carmina musaeo contingens cuncta lepore. 
 id quoque enim non ab nulla ratione videtur;    935 
 sed vel uti pueris absinthia taetra medentes 
 cum dare conantur, prius oras pocula circum 
 contingunt mellis dulci flavoque liquore, 
 ut puerorum aetas inprovida ludificetur 
 labrorum tenus, interea perpotet amarum    940 
 absinthi laticem deceptaque non capiatur, 
 sed potius tali facto recreata valescat, 
 sic ego nunc, quoniam haec ratio plerumque videtur 
 tristior esse quibus non est tractata, retroque 
 volgus abhorret ab hac, volui tibi suaviloquenti    945 
 carmine Pierio rationem exponere nostram 
 et quasi musaeo dulci contingere melle, 
 si tibi forte animum tali ratione tenere 
 versibus in nostris possem, dum perspicis omnem 
 naturam rerum, qua constet compta figura.    950 
  Sed quoniam docui solidissima materiai 
 corpora perpetuo volitare invicta per aevom, 
 nunc age, summai quaedam sit finis eorum 
 nec<ne> sit, evolvamus; item quod inane repertumst 
 seu locus ac spatium, res in quo quaeque gerantur,    955 
 pervideamus utrum finitum funditus omne 
 constet an immensum pateat vasteque profundum. 
  Omne quod est igitur nulla regione viarum 
 finitumst; namque extremum debebat habere. 
 extremum porro nullius posse videtur    960 
 esse, nisi ultra sit quod finiat, ut videatur 
 quo non longius haec sensus natura sequatur. 
 nunc extra summam quoniam nihil esse fatendum, 
 non habet extremum, caret ergo fine modoque. 
 nec refert quibus adsistas regionibus eius;    965 
 usque adeo, quem quisque locum possedit, in omnis 
 tantundem partis infinitum omne relinquit. 
 Praeterea si iam finitum constituatur 
 omne quod est spatium, si quis procurrat ad oras 
 ultimus extremas iaciatque volatile telum,    970 
 id validis utrum contortum viribus ire 
 quo fuerit missum mavis longeque volare, 
 an prohibere aliquid censes obstareque posse? 
 alterutrum fatearis enim sumasque necessest. 
 quorum utrumque tibi effugium praecludit et omne    975 
 cogit ut exempta concedas fine patere. 
 nam sive est aliquid quod probeat efficiatque 
 quo minus quo missum est veniat finique locet se, 
 sive foras fertur, non est a fine profectum. 
 hoc pacto sequar atque, oras ubi cumque locaris    980 
 extremas, quaeram: quid telo denique fiet? 
 fiet uti nusquam possit consistere finis 
 effugiumque fugae prolatet copia semper. 
  Praeterea spatium summai totius omne 
 undique si inclusum certis consisteret oris    985 
 finitumque foret, iam copia materiai 
 undique ponderibus solidis confluxet ad imum 
 nec res ulla geri sub caeli tegmine posset 
 nec foret omnino caelum neque lumina solis, 
 quippe ubi materies omnis cumulata iaceret    990 
 ex infinito iam tempore subsidendo. 
 at nunc ni mirum requies data principiorum 
 corporibus nullast, quia nil est funditus imum, 
 quo quasi confluere et sedes ubi ponere possint. 
 semper in adsiduo motu res quaeque geruntur    995 
 partibus <in> cunctis, infernaque suppeditantur 
 ex infinito cita corpora materiai. 
  Postremo ante oculos res rem finire videtur; 
 aer dissaepit collis atque aera montes, 
 terra mare et contra mare terras terminat omnis;    1000 
 omne quidem vero nihil est quod finiat extra. 
 est igitur natura loci spatiumque profundi, 
 quod neque clara suo percurrere fulmina cursu 
 perpetuo possint aevi labentia tractu 
 nec prorsum facere ut restet minus ire meando;    1005 
 usque adeo passim patet ingens copia rebus 
 finibus exemptis in cunctas undique partis. 
  Ipsa modum porro sibi rerum summa parare 
 ne possit, natura tenet, quae corpus inane 
 et quod inane autem est finiri corpore cogit,    1010 
 ut sic alternis infinita omnia reddat, 
 aut etiam alterutrum, nisi terminet alterum eorum, 
 simplice natura pateat tamen inmoderatum, 
 nec mare nec tellus neque caeli lucida templa 
 nec mortale genus nec divum corpora sancta     1015 
 exiguum possent horai sistere tempus; 
 nam dispulsa suo de coetu materiai 
 copia ferretur magnum per inane soluta, 
 sive adeo potius numquam concreta creasset 
 ullam rem, quoniam cogi disiecta nequisset.    1020 
 nam certe neque consilio primordia rerum 
 ordine se suo quaeque sagaci mente locarunt 
 nec quos quaeque <darent motus pepigere profecto> 
 sed quia multa modis multis mutata per omne 
 ex infinito vexantur percita plagis,    1025 
 omne genus motus et coetus experiundo 
 tandem deveniunt in talis disposituras, 
 qualibus haec rerum consistit summa creata, 
 et multos etiam magnos servata per annos 
 ut semel in motus coniectast convenientis,    1030 
 efficit ut largis avidum mare fluminis undis 
 integrent amnes et solis terra vapore 
 fota novet fetus summissaque gens animantum 
 floreat et vivant labentis aetheris ignes. 
 quod nullo facerent pacto, nisi materiai    1035 
 ex infinito suboriri copia posset, 
 unde amissa solent reparare in tempore quaeque. 
 nam vel uti privata cibo natura animantum 
 diffluit amittens corpus, sic omnia debent 
 dissolui simul ac defecit suppeditare    1040 
 materies aliqua ratione aversa viai. 
 nec plagae possunt extrinsecus undique summam 
 conservare omnem, quae cumque est conciliata. 
 cudere enim crebro possunt partemque morari, 
 dum veniant aliae ac suppleri summa queatur;     1045 
 inter dum resilire tamen coguntur et una 
 principiis rerum spatium tempusque fugai 
 largiri, ut possint a coetu libera ferri. 
 quare etiam atque etiam suboriri multa necessest, 
 et tamen ut plagae quoque possint suppetere ipsae,    1050 
 infinita opus est vis undique materiai. 
  Illud in his rebus longe fuge credere, Memmi, 
 in medium summae quod dicunt omnia niti 
 atque ideo mundi naturam stare sine ullis 
 ictibus externis neque quoquam posse resolvi    1055 
 summa atque ima, quod in medium sint omnia nixa, 
 ipsum si quicquam posse in se sistere credis, 
 et quae pondera sunt sub terris omnia sursum 
 nitier in terraque retro requiescere posta, 
 ut per aquas quae nunc rerum simulacra videmus;    1060 
 et simili ratione animalia suppa vagari 
 contendunt neque posse e terris in loca caeli 
 reccidere inferiora magis quam corpora nostra 
 sponte sua possint in caeli templa volare; 
 illi cum videant solem, nos sidera noctis    1065 
 cernere et alternis nobiscum tempora caeli 
 dividere et noctes parilis agitare diebus. 
 sed vanus stolidis haec * * * 
 amplexi quod habent perv * * * 
 nam medium nihil esse potest * * *    1070 
 infinita; neque omnino, si iam <medium sit>, 
 possit ibi quicquam consistere * * * 
 quam quavis alia longe ratione * * * 
 omnis enim locus ac spatium, quod in<ane vocamus>, 
 per medium, per non medium, concedere <debet>    1075 
 aeque ponderibus, motus qua cumque feruntur. 
 nec quisquam locus est, quo corpora cum venerunt, 
 ponderis amissa vi possint stare <in> inani; 
 nec quod inane autem est ulli subsistere debet, 
 quin, sua quod natura petit, concedere pergat.    1080 
 haud igitur possunt tali ratione teneri 
 res in concilium medii cuppedine victae. 
  Praeterea quoniam non omnia corpora fingunt 
 in medium niti, sed terrarum atque liquoris 
 umorem ponti magnasque e montibus undas,    1086 
 et quasi terreno quae corpore contineantur,    1085 
 at contra tenuis exponunt aeris auras    1087 
 et calidos simul a medio differrier ignis, 
 atque ideo totum circum tremere aethera signis 
 et solis flammam per caeli caerula pasci,    1090 
 quod calor a medio fugiens se ibi conligat omnis, 
 nec prorsum arboribus summos frondescere ramos 
 posse, nisi a terris paulatim cuique cibatum 
       * * *            1094-1101 
 ne volucri ritu flammarum moenia mundi    1102 
 diffugiant subito magnum per inane soluta 
 et ne cetera consimili ratione sequantur 
 neve ruant caeli tonitralia templa superne    1105 
 terraque se pedibus raptim subducat et omnis 
 inter permixtas rerum caelique ruinas 
 corpora solventes abeat per inane profundum, 
 temporis ut puncto nihil extet reliquiarum 
 desertum praeter spatium et primordia caeca.    1110 
 nam qua cumque prius de parti corpora desse 
 constitues, haec rebus erit pars ianua leti, 
 hac se turba foras dabit omnis materiai. 
  Haec sic pernosces parva perductus opella; 
 namque alid ex alio clarescet nec tibi caeca    1115 
 nox iter eripiet, quin ultima naturai 
 pervideas: ita res accendent lumina rebus.
 
 
	 
		 Lucretius 
		 The Latin Library 
		 The Classics Page