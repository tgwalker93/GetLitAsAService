St. Thomas Aquinas: Summa Theologica, Prima Pars Quaestio XLIV 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XLIV
 De processione creaturarum a Deo,
 et de omnium entium prima causa
 in quatuor articulos divisa 
 
 
 
 
 
Post considerationem divinarum Personarum, considerandum restat de processione
creaturarum a Deo. Erit autem haec consideratio tripartita: ut primo consideretur
de productione creaturarum; secundo, de earum distinctione; tertio, de
conservatione et gubernatione. Circa primum tria sunt consideranda: primo
quidem, quae sit prima causa entium; secundo, de modo procedendi creaturarum
a prima causa; tertio vero, de principio durationis rerum.
 Circa primum quaeruntur quatuor.
 
 
Primo: utrum Deus sit causa efficiens omnium entium. 

 
Secundo: utrum materia prima sit creata a Deo, vel sit principium ex aequo
coordinatum ei. 

 
Tertio: utrum Deus sit causa exemplaris rerum, vel sint alia exemplaria
praeter ipsum. 

 
Quarto: utrum ipse sit causa finalis rerum. 
 

 
 ARTICULUS 1
 Utrum sit necessarium omne ens esse creatum a Deo 

 Ad primum sic proceditur. Videtur quod non sit necessarium omne ens
esse creatum a Deo.
 1. Nihil enim prohibet inveniri rem sine eo quod non est de ratione
rei, sicut hominem sine albedine. Sed habitudo causati ad causam non videtur
esse de ratione entium: quia sine hac possunt aliqua entia intelligi. Ergo
sine hac possunt esse. Ergo nihil prohibet esse aliqua entia non creata
a Deo.
 2. Praeterea, ad hoc aliquid indiget causa efficiente, ut sit.
Ergo quod non potest non esse, non indiget causa efficiente. Sed nullum
necessarium potest non esse: quia quod necesse est esse, non potest non
esse. Cum igitur multa sint necessaria in rebus, videtur quod non omnia
entia sint a Deo.
 3. Praeterea, quorumcumque est aliqua causa, in his potest fieri demonstratio
per causam illam. Sed in mathematicis non fit demonstratio per causam agentem,
ut per Philosophum patet, in III Metaphys. Non igitur omnia entia sunt
a Deo sicut a causa agente.
 Sed contra est quod dicitur Rom. 11,36: Ex ipso, et per ipsum,
et in ipso sunt omnia.
 Respondeo dicendum quod necesse est dicere omne quod quocumque
modo est, a Deo esse. Si enim aliquid invenitur in aliquo per participationem,
necesse est quod causetur in ipso ab eo cui essentialiter convenit; sicut
ferrum fit ignitum ab igne. Ostensum est autem supra, cum de divina simplicitate
ageretur, quod Deus est ipsum esse per se subsistens. Et iterum ostensum
est quod esse subsistens non potest esse nisi unum: sicut si albedo esset
subsistens, non posset esse nisi una, cum albedines multiplicentur secundum
recipientia. Relinquitur ergo quod omnia alia a Deo non sint suum esse,
sed participant esse. Necesse est igitur omnia quae diversificantur secundum
diversam participationem essendi, ut sint perfectius vel minus perfecte,
causari ab uno primo ente, quod perfectissime est. Unde et Plato dixit
quod necesse est ante omnem multitudinem ponere unitatem. Et Aristoteles
dicit, in II Metaphys., quod id quod est maxime ens et maxime verum, est
causa omnis entis et omnis veri: sicut id quod maxime calidum est, est
causa omnis caliditatis.
 Ad primum ergo dicendum quod, licet habitudo ad causam non intret
definitionem entis quod est causatum, tamen sequitur ad ea qua sunt de
eius ratione: quia ex hoc quod aliquid per participationem est ens, sequitur
quod sit causatum ab alio. Unde huiusmodi ens non potest esse, quin sit
causatum, sicut nec homo, quin sit risibile. Sed quia esse causatum non
est de ratione entis simpliciter, propter hoc invenitur aliquod ens non
causatum.
 Ad secundum dicendum quod ex hac ratione quidam moti fuerunt ad
ponendum quod id quod est necessarium non habeat causam, ut dicitur in
VIII Physic. Sed hoc manifeste falsum apparet in scientiis demonstrativis,
in quibus principia necessaria sunt causae conclusionum necessariarum.
Et ideo dicit Aristoteles, in V Metaphys., quod sunt quaedam necessaria
quae habent causam suae necessitatis. Non ergo propter hoc solum requiritur
causa agens, quia effectus potest non esse: sed quia effectus non esset,
si causa non esset. Haec enim conditionalis est vera, sive antecedens et
consequens sint possibilia, sive impossibilia.
 Ad tertium dicendum quod mathematica accipiuntur ut abstracta
secundum rationem, cum tamen non sint abstracta secundum esse. Unicuique
autem competit habere causam agentem, secundum quod habet esse. Licet igitur
ea quae sunt mathematica habeant causam agentem, non tamen secundum habitudinem
quam habent ad causam agentem, cadunt sub consideratione mathematici. Et
ideo in scientiis mathematicis non demonstratur aliquid per causam agentem.
 
 
 
 
 ARTICULUS 2
 Utrum materia prima sit creata a Deo 

 Ad secundum sic proceditur. Videtur quod materia prima non sit creata
a Deo.
 1. Omne enim quod fit, componitur ex subiecto et ex aliquo alio,
ut dicitur in I Physic. Sed materiae primae non est aliquod subiectum.
Ergo materia prima non potest esse facta a Deo.
 2. Praeterea actio et passio dividuntur contra se invicem. Sed
sicut primum principium activum est Deus, ita primum principium passivum
est materia. Ergo Deus et materia prima sunt duo principia contra se invicem
divisa, quorum neutrum est ab alio.
 3. Praeterea, omne agens agit sibi simile: et sic, cum omne agens
agat inquantum est actu, sequitur quod omne factum aliquo modo sit in actu.
Sed materia prima est tantum in potentia, inquantum huiusmodi. Ergo contra
rationem materiae primae est, quod sit facta.
 Sed contra est quod dicit Augustinus, XII Confess.: Duo fecisti,
Domine, unum prope te, scilicet angelum, aliud prope nihil, scilicet materiam
primam.
 Respondeo dicendum quod antiqui philosophi paulatim, et quasi
pedetentim, intraverunt in cognitionem veritatis. A principio enim, quasi
grossiores existentes, non existimabant esse entia nisi corpora sensibilia.
Quorum qui ponebant in eis motum, non considerabant motum nisi secundum
aliqua accidentia, ut puta secundum raritatem et densitatem, congregationem
et segregationem. Et supponentes ipsam substantiam corporum increatam,
assignabant aliquas causas huiusmodi accidentalium transmutationum, ut
puta amicitiam, litem, intellectum, aut aliquid huiusmodi.
 Ulterius vero procedentes, distinxerunt per intellectum inter formam
substantialem et materiam, quam ponebant increatam; et perceperunt transmutationem
fieri in corporibus secundum formas essentiales. Quarum transmutationum
quasdam causas universaliores ponebant, ut obliquum circulum, secundum
Aristotelem, vel ideas, secundum Platonem.
 Sed considerandum est quod materia per formam contrahitur ad determinatam
speciem; sicut substantia alicuius speciei per accidens ei adveniens contrahitur
ad determinatum modum essendi, ut homo contrahitur per album. Utrique igitur
consideraverunt ens particulari quadam consideratione, vel in quantum est
hoc ens, vel inquantum est tale ens. Et sic rebus causas agentes particulares
assignaverunt.
 Et ulterius aliqui erexerunt se ad considerandum ens inquantum est
ens: et consideraverunt causam rerum, non solum secundum quod sunt haec
vel talia, sed secundum quod sunt entia. Hoc igitur quod est causa rerum
inquantum sunt entia, oportet esse causam rerum, non solum secundum quod
sunt talia per formas accidentales, nec secundum quod sunt haec per formas
substantiales, sed etiam secundum omne illud quod pertinet ad esse illorum
quocumque modo. Et sic oportet ponere etiam materiam primam creatam ab
universali causa entium.
 Ad primum ergo dicendum quod Philosophus in I Physic. loquitur
de fieri particulari, quod est de forma in formam, sive accidentalem sive
substantialem: nunc autem loquimur de rebus secundum emanationem earum
ab universali principio essendi. A qua quidem emanatione nec materia excluditur,
licet a primo modo factionis excludatur.
 Ad secundum dicendum quod passio est effectus actionis. Unde et
rationabile est quod primum principium passivum sit effectus primi principii
activi: nam omne imperfectum causatur a perfecto. Oportet enim primum principium
esse perfectissimum, ut dicit Aristoteles, in XII Metaphys.
 Ad tertium dicendum quod ratio illa non ostendit quod materia non sit
creata, sed quod non sit creata sine forma. Licet enim omne creatum sit
in actu, non tamen est actus purus. Unde oportet quod etiam illud quod
se habet ex parte potentiae, sit creatum, si totum quod ad esse ipsius
pertinet, creatum est.
 
 
 ARTICULUS 3
 Utrum causa exemplaris sit aliquid praeter Deum 

 Ad tertium sic proceditur. Videtur quod causa exemplaris sit aliquid
praeter Deum.
 1. Exemplatum enim habet similitudinem exemplaris. Sed creaturae
longe sunt a divina similitudine. Non ergo Deus est causa exemplaris earum.
 2. Praeterea, omne quod est per participationem, reducitur ad
aliquid per se existens, ut ignitum ad ignem, sicut iam dictum est. Sed
quaecumque sunt in sensibilibus rebus, sunt solum per participationem alicuius
speciei: quod ex hoc patet, quod in nullo sensibilium invenitur solum id
quod ad rationem speciei pertinet, sed adiunguntur principiis speciei principia
individuantia. Oportet ergo ponere ipsas species per se existentes, ut
per se hominem, et per se equum, et huiusmodi. Et haec dicuntur exemplaria.
Sunt igitur exemplaria res quaedam extra Deum.
 3. Praeterea, scientiae et definitiones sunt de ipsis speciebus,
non secundum quod sunt in particularibus: quia particularium non est scientiae
nec definitio. Ergo sunt quaedam entia, quae sunt entia vel species non
in singularibus. Et haec dicuntur exemplaria. Ergo idem quod prius.
 4. Praeterea, hoc idem videtur per Dionysium, qui dicit, 5 cap.
De div. nom., quod ipsum secundum se esse, prius est eo quod est per se
vitam esse, et eo quod est per se sapientiam esse.
 Sed contra est quod exemplar est idem quod idea. Sed ideae, secundum
quod Augustinus libro Octoginta trium quaest. dicit, sunt formae principales,
quae divina intelligentia continentur. Ergo exemplaria rerum non sunt extra
Deum.
 Respondeo dicendum quod Deus est prima causa exemplaris omnium
rerum. Ad cuius evidentiam, considerandum est quod ad productionem alicuius
rei ideo necessarium est exemplar, ut effectus determinatam formam consequatur:
artifex enim producit determinatam formam in materia, propter exemplar
ad quod inspicit, sive illud sit exemplar ad quod extra intuetur, sive
sit exemplar interius mente conceptum. Manifestum est autem quod ea quae
naturaliter fiunt determinatas formas consequuntur. Haec autem formarum
determinatio oportet quod reducatur, sicut in primum principium, in divinam
sapientiam, quae ordinem universi excogitavit, qui in rerum distinctione
consistit. Et ideo oportet dicere quod in divina sapientia sunt rationes
omnium rerum: quas supra diximus ideas, id est formas exemplares in mente
divina existentes. Quae quidem, licet multiplicentur secundum respectum
ad res, tamen non sunt realiter aliud a divina essentia, prout eius similitudo
a diversis participari potest diversimode. Sic igitur ipse Deus est primum
exemplar omnium. Possunt etiam in rebus creatis quaedam aliorum exemplaria
dici, secundum quod quaedam sunt ad similitudinem aliorum, vel secundum
eandem speciem, vel secundum analogiam alicuius imitationis.
 Ad primum ergo dicendum quod, licet creaturae non pertingant ad
hoc quod sint similes Deo secundum suam naturam, similitudine speciei,
ut homo genitus homini generanti: attingunt tamen ad eius similitudinem
secundum repraesentationem rationis intellectae a Deo, ut domus quae est
in materia, domui quae est in mente artificis.
 Ad secundum dicendum quod de ratione hominis est quod sit in materia:
et sic non potest inveniri homo sine materia. Licet igitur hic homo sit
per participationem speciei, non tamen potest reduci ad aliquid existens
per se in eadem specie; sed ad speciem superexcedentem, sicut sunt substantiae
separatae. Et eadem ratio est de aliis sensibilibus.
 Ad tertium dicendum quod, licet quaelibet scientia et definitio
sit solum entium, non tamen oportet quod res eundem modum habeant in essendo,
quem intellectus habet in intelligendo. Nos enim, per virtutem intellectus
agentis, abstrahimus species universales a particularibus conditionibus:
non tamen oportet quod universalia praeter particularia subsistant, ut
particularium exemplaria.
 Ad quartum dicendum quod, sicut dicit Dionysius, 11 cap. De div.
nom., per se vitam et per se sapientiam quandoque nominat ipsum Deum, quandoque
virtutes ipsis rebus datas: non autem quasdam subsistentes res, sicut antiqui
posuerunt.
 
 
 
 
 ARTICULUS 4
 Utrum Deus sit causa finalis omnium 

 Ad quartum sic proceditur. Videtur quod Deus non sit causa finalis omnium.
 1. Agere enim propter finem videtur esse alicuius indigentis fine.
Sed Deus nullo est indigens. Ergo non competit sibi agere propter finem.
 2. Praeterea, finis generationis et forma generati et agens non
incidunt in idem numero, ut dicitur in II Physic.: quia finis generationis
est forma generati. Sed Deus est primum agens omnium. Non ergo est causa
finalis omnium.
 3. Praeterea, finem omnia appetunt. Sed Deum non omnia appetunt:
quia neque omnia ipsum cognoscunt. Deus ergo non est omnium finis.
 4. Praeterea, finalis causa est prima causarum. Si igitur Deus
sit causa agens et causa finalis, sequitur quod in eo sit prius et posterius.
Quod est impossibile.
 Sed contra est quod dicitur Prov. 16,4: Universa propter semetipsum
operatus est Dominus.
 Respondeo dicendum quod omne agens agit propter finem: alioquin
ex actione agentis non magis sequeretur hoc quam illud, nisi a casu. Est
autem idem finis agentis et patientis, inquantum huiusmodi, sed aliter
et aliter: unum enim et idem est quod agens intendit imprimere, et quod
patiens intendit recipere. Sunt autem quaedam quae simul agunt et patiuntur,
quae sunt agentia imperfecta: et his convenit quod etiam in agendo intendant
aliquid adquirere. Sed primo agenti, qui est agens tantum, non convenit
agere propter acquisitionem alicuius finis; sed intendit solum communicare
suam perfectionem, quae est eius bonitas. Et unaquaeque creatura intendit
consequi suam perfectionem, quae est similitudo perfectionis et bonitatis
divinae. Sic ergo divina bonitas est finis rerum omnium.
 Ad primum ergo dicendum quod agere propter indigentiam non est
nisi agentis imperfecti, quod natum est agere et pati. Sed hoc Deo non
competit. Et ideo ipse solus est maxime liberalis: quia non agit propter
suam utilitatem, sed solum propter suam bonitatem.
 Ad secundum dicendum quod forma generati non est finis generationis
nisi inquantum est similitudo formae generantis, quod suam similitudinem
communicare intendit. Alioquin forma generati esset nobilior generante,
cum finis sit nobilior his quae sunt ad finem.
 Ad tertium dicendum quod omnia appetunt Deum ut finem, appetendo
quodcumque bonum, sive appetitu intelligibili, sive sensibili, sive naturali,
qui est sine cognitione: quia nihil habet rationem boni et appetibilis,
nisi secundum quod participat Dei similitudinem.
 Ad quartum dicendum quod, cum Deus sit causa efficiens, exemplaris
et finalis omnium rerum, et materia prima sit ab ipso, sequitur quod primum
principium omnium rerum sit unum tantum secundum rem. Nihil tamen prohibet
in eo considerari multa secundum rationem, quorum quaedam prius cadunt
in intellectu nostro quam alia.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page