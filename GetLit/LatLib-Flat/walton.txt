Brad Walton
		 

		 
		 
	 
	
 

 BRAD WALTON
 
ALIQUOT EPIGRAMMATA NECNON CARMINA LATINA 
QUAE SCRIPSIT BRADLIUS WALTONUS
 

 

 
NECESSITAS ET OFFICIVM
 

 
Vatem musa vocat, vocat aetas turbida civem. 
  neutra tamen quaerit, num vacet, ante vocat.
 

 

 
QUERELA PHILOSOPHI
 

 
Mens stomachus fiat, sententia nobilis esca! 
  tandem sustineas, docta Minerva, tuos.
 

 

 
FACTA ILLVSTRIA
 

 
Errabat mihi qui tumente verbo 
dixit splendida cuncta quae furere, 
quae famam meruere sempiternam, 
nisu praecipue effici molesto, 
sudore immodico, fluente fletu, 
necnon plurima computante mente. 
namque, ut nunc scio, magna quae putantur 
fiunt praecipue incitante amore.
 

 

 
ANAS ET POETA
 

 
Degit anas lucem quaerens in harundine plantas, 
  regnante in teneras indole pulsa dapes. 
ast ego sumo diem quaerens sermone decorem, 
  indomito motu pulsus in esuriem.
 

 

 
ALTER MVNDVS ET IDEM
 

 
Vastus inest nobis, tenues quo cingimur, orbis, 
  atque externa docent interiora viri. 
limpida sensiferis utcunque canalibus unda 
  infertur, pressae nocte cientur aquae. 
an tremuere cito percussi fulgure montes? 
  contremuit parili caeca caverna sono. 
horrida ut apparent densis animalia silvis, 
  intima redduntur conscia bruta sui. 
si patulum spolians mundum deperdet avarus, 
  quae lateant in se, quomodo noscet homo?
 

 

 
STVDIA
 

 
Anxietate studens examinis exanimatus 
  quid didicit? iuncti terror et error eunt.
 

 

 
DE NUNTIIS VITAE IN MARTE REPERTAE
 

 
Praebuit in caelis iam Mars vestigia vitae. 
  Mars tamen in terris nil nisi funus habet.
 

 

 
INOPIA ET COPIA
 

 
Plures exiguo contingent aere dolores 
 quam tibi congestis gaudia divitiis.
 

 

 
TEMPORA MVTANTVR: AD CVLTOREM RECTI
 

 
Solus nosce tua quam sis aetate, nec omne 
  quod nunc est vel erat ktema perenne fuit 
virtutes proavis crebro sunt crimina natis, 
  et probitas suboli culpa frequenter avo est. 
Christicolum indignum vix libertate putabat 
  adstinxisse Afris compede membra parens. 
commoda progenies fingit mendacia, lene 
  ut fluat ingrata vita soluta mora. 
non puduit credentem aliter cruciare parentes; 
  iam genitos quicquam credere saepe pudet. 
nil doluit patri casus lachrimabilis hostis; 
  nil dolet at suboli civis amara fames 
neutrius est reverenda tibi prudentia saecli, 
  o iuvenis, nimium: libera sit tua mens.
 

 

 
LAVS
 

 
Qui laudat, laudare solet, laudetur ut ipse. 
  laus effunditur ut refluat unde fluit.
 

 

 
IMPERIVM OPTIMAS ET POPVLARE
 

 
Mos fuerat populo titulis mulcere superbos 
  blanditiisque duces; iam ducibus populum.
 

 

 
DIVINA MANDATA
 

 
In tellure mori, iubet aethere vivere numen, 
  quod fecit vitam, funera, caela, solum. 
vix, qui iussa dei sequitur, parat unde supersit, 
  et noscente malum mente tenet, quod habet. 
debet, ut in terris vivat, caelestia iura 
  saepe negare, polis perpetuoque mori.
 

 

 
DE IANI PANNONI STATVA IN HORTO BVDAPESTINENSI
 

 
Arcuit hic Venerem, vitavit turpe lupanar 
  et castae nomen virginis emeruit. 
at decor est tantus, mirantibus ut sua iura 
  vindicet ardenti pectore spreta dea.
 

 

 
BELLA PLACENTALIA: AD GUSTAVVM HANSENIVM
 

 
  Crebro supplicum tulit 
virtus, nec tenuit promeritis furor 
  diras invidiae manus. 
o Gustave, cave! nam teneri ferox 
  Warreni recipit soror 
adiuratque abaci vasa per omnia 
  cocturum neminem suae 
pingui caseolis saeva placentulae 
  ah! praestantia crustula. 
at nunc fama vagans tinnit in auribus 
  concocti tibi frustuli, 
quod calvis redolens et socolatica 
  exundans opulentia 
multos ambrosiam commonuit deum. 
  quare bellipotens vovet 
aut palmas virides, Martia praemia, 
  aut ingloria funera. 
retractis manicis exue bracchia. 
  haud mitem iuvenilibus 
cedet nympha flagrans viribus exitum.
 

 

 
NVLLVS DISCENDI TERMINVS
 

 
Vivere discendo puerilis sumitur aetas. 
  vivere ubi didicit, discit adulta mori.
 

 

 
DVO VVLNERA
 

 
Triste quod excipimus, quamvis grave, vulnus adulti, 
  imminui mulsum tempore et arte potest; 
quod pueri, vibex manet haud sanabilis umquam, 
  nobiscum et medio corde senescit edax. 
sanatur longo vulnus maturius aevo, 
  perlatumque levat pernicii seriem. 
attamen immites puerile gravatur in annos, 
  et nova, quae subeunt, ingravat exitia.
 

 

 
THEOLOGVS ADOLESCENS
 

 
Thomae discipulus contendit in ardua Primae, 
  pulvere dum tenui sparsa Secunda iacet. 
divam sic noscit naturam, fitque superni 
  conscius ingenii, nescius ipse sui.
 

 

 
ARMATVRA MILITIS
 

 
Horridus aeratis crustato corpore lamnis, 
  saevus et obductis casside luminbus, 
non tegitur miles, ut defendatur ab armis, 
  sed turbis hominum ne videatur homo.
 

 

 
DE CERVISIA RECTE MINISTRANDA
 

 
Te, qui cervisiam cupis lagoenis 
recte effundere, quam libens docebo! 
adsumptum tene poculum sinistra 
(aut, sis, utere dextera), deinde 
inclina, precor, alteraque palma 
fer zythi glaciale vas beati, 
et labro calicis siti flagrantis 
fundas contiguum per os liquores 
lente et leniter et satis gradatim, 
ne spumae saliant nimis tumentes, 
neu exiles recidant micante fluctu. 
mercedis quid ego docens rogabo? 
nil sane, nisi conteras opacam 
nobiscum sale vesperam scyphoque. 
et si fuderis, ut regit magister, 
ista notus eris probatione 
non iam discipulus timens flagellum, 
sed collega comesque virque honestus, 
compotor sociatus eruditae 
laetantis calicis sodalitate.
 

 

 
ELECTIO
 

 
Optandum aut verum est, aut est optanda potestas. 
  vix utrum capies; ambo tenere nequis.
 

 

 
QVAESTIO ARIVNAE AD KRISNAM
 

 
Cum liget aeterno, bone Krisna, dolore cupido, 
  me desiderii solvere vincla iubes. 
quod volo non igitur, sed quod decet, est quod agendum est; 
  at quid agam, rogo, si quod volo, Krisna, decet?
 

 

 
GVSTAVVS VATES
 

 
Scribit carmina Gus: scribit sudore fluente; 
  semper utrum brevis an syllaba longa rogat.
 

 

 
DE REGIMINE GVSTAVO COGNOSCENDO
 

 
Quid petis Hansenius quaenam vitamina sumat? 
  promptus adest index tincta matella tibi.
 

 

 
AD SACERDOTEM SEVERIOREM
 

 
Tu qua veste tegis decoratum extollis amorem, 
  ast illam speciem, quam capit ipse, teris. 
si tenero tenerae puer ardet amore puellae 
  ingemis et multo murmure conquereris. 
flammam si puero parili puer igne rependet, 
  praecipitem flammis te rapit ira suis. 
si iuvenem dulces in musas concitat ardor, 
  musas ore gravi vana fuisse refers. 
atque senem, gaudens si laudat sauvia rerum, 
  omnia confestim praeteritura mones. 
sic divum vario consuetum erumpere vultu 
  ipse velis uno continuisse modo. 
celsus enim genitos terra contemnis amores, 
  et tibi solus amor noscitur aetherius: 
abstractus rebus, nostroque alienus ab orbe, 
  multis ille viris nil nisi nomen erit. 
quem poterunt forsan, sed vix, accedere summum, 
  non nisi primus erit cognitus inferior. 
solus enim tetigit nitidi sublimia caeli, 
  qui solido longam cepit ab orbe viam. 
"Hic" ais, "errasti. te fugit quomodo distent 
  iste protervus amor sanctificansque agape." 
at mihi gaudenti duo distenguentur amores, 
  nobilis a foedo, vilis ab egregio; 
ante tamen debes quonam mihi dicere puncto 
  alter amor cesset, alter et incipiat.
 

 

 
VORACIA
 

 
Quot iuvenum vivo flammatae numine vires, 
  fortia quot variis pectora plena deis; 
quanta fames pulchri, primis qui fulsit in annis, 
  quantus amor veri, quantus in arte furor; 
indociles quanti teneris in cordibus ignes, 
  quanta molesta seni turbida saevities; 
quantum glutitum est urbanae gurgite vitae, 
  munere, coniugio, nexibus, aere, domo!
 

 

 
DE FORMOSA NIGRA
 

 
Flammeolis caltha Melanauga recumbit in hortis, 
  aurigera sicut pyxide solus onyx.
 

 

 
DE ERICO LINDRO, PRAESTANTISSIMO HOCCEII LUSORE
 

 
Indole mirifica Lindrus decoratus et arte 
  indole et arte putat carius esse lucrum. 
haud tenues quaestus, haud vilem despicit urbem, 
  plus quoad abnuitur, proelia cuncta negat. 
certandi stimulus quondam certaminis ardor, 
  nec petiit quisquam num sequeretur opes. 
nunc tamen aes inicit sacros heroibus ignes; 
  imperat aes Lindro numen inane pio, 
auriferum donec glacies solvatur in amnem, 
  Lydia quem iactet, supprimat ille pedem. 
mens igitur membris dominatur sordida pulchris; 
  vincitur abiecta celsus avaritia. 
 

 

 
PRAECEPTORES
 

 
Ut doceant, alios colimus mercede magistros; 
  ast alios, proprias ut foveant manias.
 

 

 
IUNIA ROWLANDS CREATA VRBIS PRAEFECTA
 

 
Vrbe Torontina signatur Iunia princeps: 
  praefectam cives, quam meruere, parant.
 

 

 
EPISTVLA TAMAGAMIENSIS: AD ALEXANDRVM SMARIVM 
POETAM PRAESTANTISSIMVM
 

 
Solus hyberboreo mecum, dilecte, sub axe, 
cogito te, me, nos, et nostram, Crispe, Camenam. 
pallida lux lunae pleno diffunditur orbe; 
silvestres reticent tenebrae; tacet algida lympha; 
ad nemore occultas venti rediere cavernas. 
hic volat in gyrum tempus; nova nulla putantur. 
sic parit, ut peperit semper sapientia terrae 
saevitiesque, suos suetae depascere partus. 
hic folium tepido pellectum sole virescit, 
et, cum prima leves contingunt frigora ramos, 
decidit arboribus, pulchro moriturque rubore. 
muscam piscis edit, gracilisque ciconia piscem; 
effera lynx caedit volucrem, glans plumbea lyncem; 
denique homo revocatus humo fit vermibus esca. 
quaelibet hic brevis est data lux, licet omnibus ire 
calle suo, et iussos naturae solvere cursus. 
indigenae parvis silvas coluere catervis: 
integra tunc poterat consistere natio paucis. 
tunc mala silvicolis suffragia nulla fuere, 
quae, dum designant, aut designare videntur 
consiliumque ducesque, solent disiungere cives, 
nec, dum rixa furit populo, superare tyrannos. 
quisque suis vixit cunctis popularibus aequus 
(vel saltem nostro quam nos sumus aequior aevo), 
atque afferre sacrum potuit, quae sensit, ad ignem, 
quo licuit causas disceptare omnibus omnes, 
et, nisi consensu, statuebant nulla sodales. 
musa fuit simplex, tamen et concinna valensque, 
et, quamvis ars saepe brevis, sed numine plena, 
et quae digna fuit celebraret mira deorum. 
parvula post tamen et vaga gens quam victa recessit 
gentibus armigeris, populis adiunctaque vastis, 
mancipio fundos exauxit, et oppida vulgo, 
turba canora tumet, fit musa superba, tametsi 
quam prius eximia longe subtilior arte. 
namque ubi nascuntur rex, miles, leno, sacerdos, 
divitis et sumptus violatus solvit egenus, 
tunc celebris vates heroica carmina fingit; 
alliciunt nitidae mentem spectacula scenae; 
millibus et taedis ingens radiantibus aula 
multisono doctas concentu recreat aures. 
quae nos delectant artis miracula, quaeque 
curis corda levant, acuunt rationis acumen, 
et motas summum mentes rapiunt ad olympum, 
splendida corrupti sunt corporis ulcera tantum, 
indicia et dirae lethalis forsan, hydropis.
 

 

 
DE VITA VIRTUTIS
 

 
Terrestris vitae quae debeat esse requiris 
  aut soleat recto propria forma viro? 
institui dura multos probitate per annos, 
  virtutis tardo culmen adire gradu, 
sustentare bonum, et viridi iam flore iuventae, 
  iusta tenens vitae pro ratione mori.
 

 

 
HODIERNI MVSIS AMICI
 

 
Qui nunc vult resonis se consociare Camenis 
  est generis consors alterutrius homo: 
ingeniosus enim, doctrina qui caret omni, 
  edoctusve, omni qui caret ingenio.
 

 

 
LAMENTATIO MAGI
 

 
Heu ferrumine calcis atque harenae 
priscae clauditur arboris foramen, 
umbrosis aditus quod inferorum 
silvis exhibuit, quod et iuvantes 
fessum duxit ad astures, leaenas 
noctuas, lepores, lupos, viverras, 
serpentinaque quae ferunt salutem. 
quare, faticini, valete, amici! 
terrarum valeat paternus orbis. 
obstructo veteris loco meatus, 
deflenti novus est mihi petendus.
 

 

 
PROCESSIO ARTIVM
 

 
Lauti simioli, qui chromigeras colit arces, 
  tollitur ars hominis celsius ingenio.
 

 

 
TIMOR MORTIS
 

 
Interitum ferimur portantem ignota pavere: 
  haec speciosa feri est reddita causa metus. 
falso: nam fragiles et cognita fata tremamus, 
  ut metuit notum debita praeda lupum.
 

 

 
COGNITIO VITAE, SIVE ASEITAS HVMANA
 

 
Credit quisque suo, quae fecerit, omnia nisu 
  se fecisse, suo turgidus ingenio. 
quisque sua virtute, suis et viribus omne, 
  quod manibus teneat, se meruisse putat. 
pellit ab oblito prudentem pectore patrem, 
  qui moriens dederat praedia, limen, opes; 
et dominum, primus qui dixit, "Do tibi munus, 
  namque in te certam colloco, tiro, fidem; 
et sponsam, sterili quae saepe labore dolentem 
  confirmans lassum fovit amore virum; 
et cives, qui, quod placuit genus aut cutis, illi, 
  quae rapuere aliis, commoda tradiderant. 
usus nil docuit. blandi fallacia saecli 
  quemque docet vitam mente tenere suam.
 

 

 
IOHANNES CALVINVS
 

 
Quis temere reprobet Calvinum, tristia quamvis 
  sint sua terribili caela referta metu? 
collocet humanis quis spem virtutibus almam, 
  qualis erat magno debita certa deo? 
quis plerosque rudi terra dignetur obortos, 
  qui videant summi regna beata poli? 
quis postremo audax nos iuret libera velle? 
  quis fidenti animo ducere fata neget?
 

 

 
VERITAS RELIGIONIS
 

 
Consistit pietas in erudita 
fluxarum ratione fabularum, 
quae mentes hominum parant et aptant 
finito generi modoque vitae. 
nec stant numina: fabulae novantur 
versis condicionibus vigendi. 
et si concipitur salubre numen, 
vivunt terrigenae beatiores; 
nam firmas superi dedere vires, 
ut duro paterentur orta fato. 
sed languent miserabili dolore 
non iam dispositi favente divo, 
cum servant nitiods diu statuti 
thesauros moderaminis potentes 
et plenos dominatione ritus. 
marcescunt lacrimabiles ut umbrae, 
aut ardent cacodaemonum furore: 
namque quae stabiliverant proavos 
fabellae suboli tulere nervos. 
ergo religionis omne verum 
non sacrae specie locutionis, 
sed florente latens require vita.
 

 

 
EPITAPHIVM NICOLAE
 

 
Elingui miseris tumulo deploror amicis 
  praecipitis subita mortis adempta manu. 
multa Acherontis aquae sociis rapuere loquenda, 
  ultimus ut caderet, lite manente, dies; 
laetificis doctam musis traxere sodalem, 
  parturumque tulit Tartarus ingenium. 
sic ego, dum solvat perplexae retia vitae 
  nostraque multipotens expleat orsa deus.
 

 

 
AD ERVDITISSIMVM HORTVLANVM DOVGLAM CHAMBERS 
DE EIVS FVNDO
 

 
Huic aliquid maius specie et splendore vireto est, 
  quo speciosius est splendidiusque nihil. 
namque aliquid veri digesta panditur herba, 
  facundusque refert intima nostra lapis. 
haec retegunt totam spatianti iugera mentem, 
  quidquid et occultum corde, recludit ager. 
quaelibet ornatis fortuna ostenditur arvis, 
  quolibet atque brevi gramine vita statu. 
hic invisa monet naturae linea, flexis 
  recte quemque viis ad sua fata vehi. 
indicat extremo monumenti gloria xysto 
  metam supremo limite constitui. 
ut sanctae rutilam pacis deducit ad aram, 
  infima frondiferum vota resignat iter. 
semotis resono calamis sermone coaxans 
  rana viros iubet haud invenienda sequi. 
Pythius auriferis telis inseminat arva: 
  autus enim vitae est sensus origo novae. 
fleti marmoreum socii colit umbra canistrum; 
  Petrus rus aperit, dum latet ipse lepus. 
vivit anas vacuus geniali lance ferendus: 
  mors igitur placida vadit in Arcadia. 
attamen incisae duro granite coronae 
  mente renascendi semen inesse monet. 
 

 

 
ACTIO ET RENVNTIATIO: SYLLOGISMVS
 

 
Ille nihil fecit, nullo qui tempore legit, 
  cui, nisi deposuit, lectio nulla fuit. 
ille igitur numquam sive ingens sive pusillum 
  fecit, qui nullo tempore deposuit.
 

 

 
DE SCVLPTO NAZISTAE VVLTV
 

 
Caeca superstitio. vehemens sine mente voluntas. 
  partibus humanis expoliatus homo.
 

 

 
MORTIS BENEFICIVM: AD ALBVM
 

 
Mors est, vipereo cuius lux mellea morsu est, 
  quaeque ornat vitam squaliditate sua. 
pulchra iuvant magis et volumus magis, Albe, iuvari, 
  pulchra quod effugiunt, nosque quod auferimur. 
siccine deformis nobis et sordida vita 
  quod procul interitus pectore sensus abest?
 

 

 
AD IANUM T., AMANTEM MALE PROFICIENTEM
 

 
Hoc tibi, cum venerem sumis, phantasma recurrit: 
  est tecum in tremulo, Iane, puella toro.
 

 

 
EPITAPHIVM ARMENTARII
 

 
"Corpus deserti ne sumant aequora campi!" 
  edita erat tenui maesta loquela sono. 
nam iuvenis tristi quaerens postrema cubili, 
  iam moriente die mortis adibat iter. 
"corpus deserti ne sumant aequora campi, 
  sub strepitu venit, quo canis exululat. 
parcite vos gelidis artus componere bustis, 
  avia ne teneant aequora reliquias! 
corpus deserti...." fugit vox, nec tamen ulla 
  cura fuit nobis ultima vota sequi. 
exanima angusto tumulavimus ossa sepulchro. 
  vasta tenent miseras aequora reliquias.
 

 

 
VIS FVGIENS VERBORVM
 

 
Est perplexa etiam quae audita locutio primum 
  lucet, et in sensus labitur ambiguos. 
namque inspecta diu phrasis una scatensque vacansque 
  significat quidvis, omnia quaeque, nihil.
 

 

 
SAECVLO VICESIMO EXEUNTE
 

 
Quisque sui generis fiat licet indole civis, 
  natio sed cultu redditur omnis idem.
 

 

 
PAPAVERA MENSIS IVLII: CARMEN SYLVIAE PLATH 
LATINE VERSVM
 

 
Parvula tartareae, salvete, papavera flammae! 
  iste rubor valido nonne calore nocet? 
adflatum nequeo folium tractare coruscans; 
  incolumis trepido lambitur igne manus. 
lumina fulgentes delassant nostra tremores, 
  qui volitant, rugae sicut in ore rubent. 
sanguineo referunt foedatos vulnere rictus 
  purpurei flores, sanguineasque stolas. 
effugiunt fumi digitos. ubi semina somni? 
  grata ubi nausea, quam capsula vestra movet? 
carpere si somnum, si possem effundere sanguen! 
  si possent tanto nubere labra malo; 
ampulla vitrea mihi si stillare liquores 
  somniferi et segnes, absque colore tamen! 
 

 

 
QVAEDAM ORIENTALIS DE MORTE TRACTATIO INSPECTA
 

 
Admoneor libro sapienter ponere librum: 
  ullius ipse suum lemma referre negat.
 

 

 
LAPSVS
 

 
Saepe gradu falsus reperit maiora petitis, 
  et meliora suis praemia propositis. 
perspiciuntur enim prius obcaecata ruenti, 
  clarius et cursu fineque lucet iter. 
nulla iam tabula, docta sed mente peragrat; 
  lapsus enim scite vadere perdidicit.
 

 

 
PROELIA
 

 
Continuis agitur pugnis felicior actus: 
  nam graviora intus bella quietus obit.
 

 

 
VALEDICTIO AD SACERDOTEM PAROCHIALEM
 

 
"E templis" ais, o superbe mysta, 
"discessisse sacris piaque gente, 
est Deumque relinquere angelosque." 
quanti te facis et cohortem anilem!
 

 

 
POSTVLATEM PARENTALE
 

 
Iussit inane parens natos decernere vitam: 
  expertes pictam luminbus tabulam.
 

 

 
QVID ANGERIS?
 

 
Incassum gelido captus formidine langues, 
  frontibus incassum noxia cura sedet; 
namque sub extremae caeco fundamine mentis 
  sunt lapidosa boni condita tecta senis. 
omnia perpessus, primo grandaevior aevo, 
  ille nihil nescit, nec valet ille nihil. 
omnes te ducit per casus, vulnera curat, 
  concussum pectus, pace tua, renovat.
 

 

 
SEPVLCHRVM MVLIERIS: VERSIO CARMINIS SINENSIS 
LI HO SCRIPTVM
 

 
Obducta tenebris rorales orchide guttae 
  aspiciunt lachrimas surgere luminibus. 
non dabitur coeptum fidi ducamus amorem, 
  nec subeam caras nupta beata domos. 
gramen erit cubital, frigentes pallia silvae, 
  instita turbo, sonans tortile lympha decus. 
perpetuas vario per noctes axe morata 
  illum, qui cessat, iam vigil opperior. 
frigore caeruleae torpente nitescere flammae 
  conantur. pluvias montibus Auster agit.
 

 

 
VATICINATIO IVVENILIS
 

 
Exigua iuvenes habitare elegimus aede. 
  cur ita nos? nostrum quisque poeta fuit. 
non secus everso patriae iam cogimur aere. 
  qui scribit versus saepe propheta fuit.
 

 

 
MVNDVS HOLOGRAPHICVS
 

 
Omnis uti partes in se pars implicat omnes, 
  atque hologramma unum milia tota capit; 
sic elemento quoque suo concluditur orbis: 
  si minus intereat, maius et intereat. 
ingentis minima tamen orbis sospite parte, 
  an misero totus funere sospes erit?
 

 

 
DVPLEX RATIONIS INDOLES
 

 
Est ratio tumefacta, humilis, demissa, superba, 
  imperat et paret, subditur atque regit. 
imperium, nummos, munus si quaerit et artes, 
  turgescit celsae vi dicionis ovans. 
quodsi nosse cupit, rerum submittitur orbi, 
  rebus et, ut penitus noverit, ima patet. 
optata ingenium reddit servile potestas, 
  nec petitur causa gaza petenda sua. 
cognitione manens, et non moderamine, rerum, 
  par submissa deo vivit Aristotelis. 
quae sequitru dominae partes, ancilla revertit; 
  quae petit ancillae, maxima diva redit.
 

 

 
AD QVENDAM SCHOLAE BENEFACTOREM, QUI DONAVIT 
CALVINI OPERA OMNIA
 

 
Te negat arbitrio libros donasse soluto 
  Calvinus. grates sed tibi quisque refert.
 

 

 
AD IVVENEM SCHOLASTICVM, QUI PROFICIENS SE PERDERE POTEST
 

 
Non usque optandum est, fugiendum saepe, quod optas: 
  palma tibi ne sit splendida poena, cave!
 

 

 
AD QVENDAM ANIMAE MEDICVM SEU PSYCHES IATRON 
DE MORIBVS COMPVLSIS
 

 
Mores, mota suis quos mens compellit ab imis, 
  semper et adfecto cuique nocere putas. 
multiplices miraeque soles exponere formae 
  ut modo sint tristes, ut modo ridiculae. 
hic lavat assiduus, tum lotos abluit artus, 
  sanguineamque cutem deterit ipse suam. 
hic penitus iussus muliebrem inducit amictum, 
  et tenui peplo fortia membra tegit. 
attamen ingenium laudas, quod Apollinis ictu 
  artificis summum nobilis edit opus. 
aut movet arcanas alios cognoscere causas 
  saepius exsomnes immemoresque cibi. 
numquid quae celebras et quae tu despicis acta 
  uno largifico surgere fonte tenes? 
talia sunt, quamvis subtili mente coacta, 
  haud ratione illud reiicienda tibi. 
mira praeteritis pollentes indole saeclis 
  inspicias: multis mens violenta fuit. 
Newtonus rerum structuram aenigmate captus 
  restituit mundos et nova iura dedit. 
perspicuum flagrans sermonem Vindobonensis 
  doctos arte nova disserere instituit. 
Sylvia scribendo fertur placasse furores, 
  placando lyricos et renovasse modos. 
vatibus his licuit numquam spectata tueri, 
  his aperire datum est clausa, deosque sequi. 
vulnere sic animae procedit tanta potestas; 
  tantum in stultitia mentis acumen inest.
 

 

 
CONSILIVM
 

 
Si quis te moneat, debes inquirere quaenam 
  abdita causa sagax urgeat officium. 
hic monet, ut sibi de propriis persuadeat, ille 
  ut celebret vitam laudibus ipse suam. 
hortator de se plerumque profatur, et ad se: 
  aures qui dabit, haud ipse, sed alter, erit.
 

 

 
AD ERICVM LIVONIVM POETAM EXIMIVM
 

 
Tu, qui dicebas (nego te iactasse) beatum 
  numquam blandiloquam te superasse Cyprin, 
tandem purpureo iacuisti captus Alexi, 
  nec poteras facilem corripuisse fugam. 
te, miser, Idalius tantum non obruit aestus, 
  cum placuit lachrimis ultor ephebus herae. 
non ergo Hippolyto surgunt fatalia soli 
  aequora, non soli belua tranat aquas. 
at miserans, felix, tibi parsit diva, superstes, 
  quae pavido dextram traxerat ante necem. 
an placidae dubitas Veneri persolvere grates? 
  ipse ego, quod vivis, non male gratus ero, 
ut lepido festos teneas sermone gregales, 
  et referas miris acta pericla modis.
 

 

 
MAGNAS ET POETA
 

 
Magnas est auri magnes, et nomine caeco, 
  illius obscuras atque opus edit opes. 
vates vas auri non est, et nomine claro, 
  et parit illustrem nil nisi fama famem.
 

 

 
THRENODIA IN PUELLVLAM INTEMPESTIVE DEFVNCTAM
 

 
Corporis parvi properante gressu 
et fuga plantae choreas agentis 
funebris notae stupefecit omnes 
  arca puellae.
 

 
quae suo celsas resonavit aulas 
Marte, et extremo latitans vireto 
intulit bellum propriamque tela 
  torsit in umbram.
 

 
languidos glaucae pepulit lacunae 
anseres fusas viridi nivosam, 
cum legunt auras, onus exuentes 
  caespite nubes;
 

 
"pro" reclamarunt "dolor!" anserine, 
"pellit invicta dominella virga 
mellei sub sole flagrante amoena 
  somnia pomi."
 

 
aes sonat. cedit generosa pompa. 
sanguinis iuncti veneramur agmen 
et verecundos taciti sepulchri 
  flemus honores.
 

 

 
MYTHI
 

 
Quod veteres memorant fabellae, non fuit umquam. 
  perpetuo tamen est. perpetuo fuerit.
 

 

 
OBLECTAMENTA
 

 
Hic bona dulciloquis mensae partitur amicis; 
hic nitidam scenam celebrat; comitante frequentes 
hic domina saltus; hic multa nocte tabernas, 
dum socii rauco modulantes cantica plausu 
pocula plena ioco desiccant. lusibus acres 
oblectat genitor pueros; sermone maritus 
horas ante focum lentas cum coniuge fallit; 
narrat avus parvis elapsa nepotibus aeva. 
hic clausis folio decumbens orbibus errat 
mente hominis fictis; concentu mergitur amplo 
hic tenui disco; pictae splendore tabellae 
hic stupet; hic precibus delassat caela statutis; 
carminbus studet hic; sudans hic carmina fingit. 
quisque sibi prohibet terrores mente repressos, 
quique patent animo, vastos defendit abyssos.
 

 

 
TSERNOBYLVM: POST DECEM ANNOS
 

 
Iam redit eversam longaeva superstes ad urbem, 
  ut cor postremis exsatiat lachrimis. 
tot periisse dolet iuvenes, totidemque perire; 
  conqueritur solos iam superesse senes. 
cernit ubique vias humana gente relictas; 
  conspicit horrentes fronde nocente lares. 
haerent parietibus dolor et morbosa ruina; 
  labentis vacuum stat penetrale domus.
 

 

 
DOMVS CERVINAE BALNEAE PENSILIVM LAVDES
 

 
Lascivas repeto pluvias lepidosque vapores, 
  quos celebrat lento nuda iuventa pede. 
indigus exlusus fervente diutius imbre, 
  nunc peperi tamen aes; aes reseratque fores. 
ah, tessellata qualis miser aede carebam, 
  candida qua densis forma rigatur aquis! 
quodlibet hic Paphiis florescit semen in arvis 
  aspicies felix, forsitan atque leges. 
pallenti nitidos hic marmore porrigit artus 
  albus, et ardentes concutit igne comas; 
nec stat, ut ante, sui dubio fiducia vultu: 
  regnum iam sentit non prius esse suum. 
obducit rapidis acta subtilia lymphis 
  sinensis spuma membra luente Venus; 
pulchrior at Cypria, sexu quo natus eodem, 
  et ferus ut pupae praeditus ore puer. 
balnea celsus arabs per tota vagatur ocellis, 
  atque cupidinibus pascua grata petit. 
"talis" ait, "iustis tribuenda corona, prophetae 
  deliciisque frequens sic paradisus erit." 
se credit fontem viventis adire liquoris 
  Isacides, aliis vividus ipse liquor. 
ut superis mediae tenebris perfundit opacos 
  praecipiti noctis rore procella sinus, 
sic formosa niger teretis per corpora levi 
  flumine gavisas pectoris urget aquas. 
plurima frondoso licet absit saecula luco, 
  it pythone tamen iam comitante vias. 
expositi si non animo, tum corpore, praestant 
  hic vere nuda simplicitate viri. 
hic nihil obtegitur: manifestum immane pusillo est 
  organon, ingenti nec latet exiguum. 
hic et saepe teres nudato vertice membrum 
  molle redundantis pellis acumen adit. 
quae fugiente sagax incidit corpore vita 
  fabellas memorant signa diserta suas. 
tegmine fallacis quae dissimulatur amictus, 
  detegitur positis vera figura dolis. 
hic et saepe vetus rerum subvertitur ordo, 
  censet enim normis flumen honesta novis. 
hic aliquando potens rex declaratur egenus, 
  hic solido sceptri pondere gaudet inops. 
hic speciosa perit divi persona superbi, 
  hic monstratur homo corpore quisque suo.
 

 

 
DIES HIEMALIS
 

 
Nil me nunc nisi sol iuvat, aurae cumque reflexis 
  fulgenti radiis incaluere nive. 
sic natura excors, ignorans omnia, sanat 
  gnara quae fiunt vulnere mente virum.
 

 

 
HYAENA: CANTIO GENTIS YORVBA
 

 
En male compta, rapax, deglutit hyaena cruentos 
  involvente cibos non sine fasciculo. 
faucibus exitio stillantibus, acta perenni 
  esurie matrem non sine prole vorat. 
noctivaga et valga est venatrix, cara propago 
  mactatrix summi sanguinolenta dei.
 

 

 
DIVINI AFFECTVS
 

 
Odit amatque deus, bonitate redundat et ira: 
  haec scriptura refert, testis et usus adest. 
affectus sed uter statuet mortalia fata? 
  divum postremo pectus habebit uter? 
primus amor fuerat, fueritque amor ultimus. omnes 
  ingenii motus urget et explet amor. 
si deus odit, amor fons est et finis, amandi 
  et repetet formas ortus amando furor.
 

 

 
APPROPINQVATIO AD ABYSSVM
 

 
Mors adit. orbis abit. ruit in nihil omne. saluto 
  te, nihil, omne quod es. quod nihil, omne, vale!
 

 

 
DEVS MEDICVS
 

 
Innatum in nostra vulnus deus indole sanat. 
  et merito: vulnus qui dedit, ille fuit.
 

 
	
 
 
 
	 Neo-Latin 
	 The Latin Library 
	 The Classics Page