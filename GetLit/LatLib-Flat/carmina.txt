Paulus Diaconus: Carmina
		 

		 
		 
	 
	
 

 PAULI DIACONI CARMINA
 

 

 
 Hymnus in honorem Sancti Iohannis Baptistae 
 

 

1. 
 UT queant laxis RE sonare fibris 
 MI ra gestorum FA muli tuorum, 
 SOL ve polluti LA bii reatum, 
 S ancte I ohannes!
 

 
2.
Nuntius celso veniens Olympo
    5 
te patri magnum fore nasciturum, 
nomen et vitae seriem gerendae 
ordine promit.
 

 
3. 
Ille promissi dubius superni 
perdidit promptae modulos loquelae; 
    10 
sed reformasti genitus peremptae 
organa vocis.
 

 
4. 
Ventris abstruso positus cubili 
senseras regem thalamo manentem, 
hinc parens nati meritis uterque 
    15 
abdita pandit.
 

 
5. 
Antra deserti teneris sub annis 
civium turmas fugiens, petisti, 
ne levi saltim maculare vitam 
famine posses.
    20 
 

 

6. 
Praebuit hirtum tegimen camelus, 
artubus sacris strofium bidentis, 
cui latex haustum, sociata pastum 
 mella locustis.
 

 
7. 
Caeteri tantum cecinere vatum 
    25 
corde praesago iubar adfuturum; 
tu quidem mundi scelus auferentem 
indice prodis.
 

 
8. 
Non fuit vasti spatium per orbis 
sanctior quisquam genitus Iohanne, 
    30 
qui nefas saecli meruit lavantem 
tingere limphis.
 

 
9. 
O nimis felix meritique celsi 
nesciens labem nivei pudoris, 
prepotens martyr heremique cultor, 
    35 
maxime vatum!
 

 
10. 
Serta ter denis alios coronant 
aucta crementis, duplicata quosdam; 
trina centeno cumulata fructu 
te, sacer, ornant. 
    40 
 

 
11. 
Nunc potens nostri meritis opimis 
pectoris duros lapides repelle 
asperum planans iter, et reflexos 
dirige calles,
 

 
12. 
ut pius mundi sator et redemptor 
    45 
mentibus pulsa luvione puris 
rite dignetur veniens sacratos 
ponere gressus.
 

 
13. 
Laudibus cives celebrant superni 
te, deus simplex pariterque trine, 
    50 
supplices ac nos veniam precamur: 
parce redemptis!
 

 

 
 Versus in laudem Larii, Comensis laci in Italia (circa 765)
 

 

Ordiar unde tuas laudes, o maxime Lari? 
Munificas dotes ordiar unde tuas? 
Cornua panda tibi sunt instar vertice tauri, 
Dant quoque sic nomen cornua panda tibi. 
Munera magna vehis divinis, dives, asilis, 
    5 
Regificis mensis munera magna vehis. 
Ver tibi semper inest, viridi dum cespite polles, 
Frigora dum superas, ver tibi semper inest. 
Cinctus oliviferis utroque es margine silvis, 
Numquam fronde cares cinctus oliviferis. 
    10 
Punica mala rubent laetos hinc inde per hortos, 
Mixta simul lauris Punica mala rubent. 
Mirtea virga suis redolet de more corimbis, 
Apta est et foliis mirtea virga suis. 
Vincit odore suo delatum Perside malum, 
    15 
Citreon has omnes vincit odore suo. 
Cedat et ipse tibi me iudice furvus Avernus, 
Epirique lacus cedat et ipse tibi. 
Cedat et ipse tibi vitrea cui Fucinus unda est, 
Lucrinusque potens cedat et ipse tibi. 
    20 
Vinceres omne fretum, si te calcasset Iesus, 
Si Galilaeus eras, vinceres omne fretum. 
Fluctibus ergo cave tremulis submergere lintres, 
Ne perdas homines fluctibus ergo cave! 
Si scelus hoc fugias, semper laudabere cunctis, 
    25 
Semper amandus eris, si scelus hoc fugias. 
Sit tibi laus et honor, Trinitas inmensa, per aevum, 
Quae tam mira facis, sit tibi laus et honor! 
Qui legis ista, precor, «Paulo» dic «parce,
redemptor», 
Spernere neve velis, qui legis ista, precor. 
    30 
 

 

 
 De puero, qui in glacie extinctus est (ca. 782)
 

 

Trax puer adstricto glacie dum ludit in Hebro, 
Frigore concretas pondere rupit aquas. 
Dumque imae partes rapido traherentur ab amni, 
Praesecuit tenerum lubrica testa caput. 
    5 
Orba quod inventum mater dum conderet urna, 
«Hoc peperi flammis, cetera», dixit,
«aquis».
 

 

 
 Epitaphium Hildegardis filiae (783)
 

 
Hildegard, rapuit, subito te funus acerbum, 
Ceu raptat Boreas vere ligustra novo. 
Explevit necdum vitae tibi circulus annum, 
Annua nec venit lux geminata tibi. 
Parvula, non parvum linquis, virguncula, luctum 
    5 
Confodiens iaculo regia corda patris. 
Matris habens nomen renovas de matre dolorem, 
Postquam vixisti vix quadraginta dies. 
Pectore nos maesto lacrimarum fundimus amnes, 
Tu nimium felix gaudia longa petis. 
    10 
 

 

 
 Versus Pauli Diaconi ad regem Karolum precando (ca. 782)
 

 

Verba tui famuli, rex summe, adtende serenus, 
Respice et ad fletum cum pietate meum! 
Sum miser, ut mereor, quantum vix ullus in orbe est, 
Semper inest luctus tristis et hora mihi. 
Septimus annus adest, ex quo nova causa dolores 
    5 
Multiplices generat et mea corda quatit: 
Captivus vestris extunc germanus in oris 
Est meus afflicto pectore, nudus, egens. 
Illius in patria coniunx miseranda per omnes 
Mendicat plateas ore tremente cibos; 
    10 
Quattuor hac turpi natos sustentat ab arte, 
Quos vix pannuciis praevalet illa tegi. 
Est mihi, quae primis Christo sacrata sub annis 
Excubat, egregia simplicitate soror; 
Haec sub sorte pari luctum sine fine retentans 
    15 
Privata est oculis iam prope flendo suis. 
Quantulacumque fuit, direpta est nostra supellex 
Nec est, heu, miseris qui ferat ullus opem. 
Coniunx est fratris rebus exclusa paternis 
Iamque sumus servis rusticitate pares. 
    20 
Nobilitas periit, miseris accessit egestas; 
Debuimus, fateor, asperiora pati. 
Sed miserere, potens rector, miserere, precamur, 
Et tandem finem his, pie, pone malis! 
Captivum patriae redde et civilibus arvis, 
    25 
Cum modicis rebus culmina redde simul, 
Mens nostra ut Christo laudes in saecla frequentet, 
Reddere qui solus praemia digna potest!
 

 

 
 Epistula Pauli Diaconi ad Petrum Pisanum (ca. 782)
 

 

1. 
Sensi, cuius verba cepi 
exarata paginis, 
Nam a magno sunt directa, 
quae pusillus detulit. 
Fortes me lacerti pulsant, non
inbellis pueri.
 

 
2. 
Magnus dicor poetarum vatumque
doctissimus 
Omniumque praeminere gentium
eloquio 
Cordis et replere rura 
fecundis seminiLus.
 

 
3. 
Totum hoc in meam cerno 
prolatum miseriam, 
Totum hoc in meum caput dictum
per hyroniam. 
Heu, laudibus deridor et
cacinnis obprimor.
 

 
4. 
Dicor similis Homero, Flacco
et Vergilio, 
Similor Tertullo seu Philoni
Memphitico, 
Tibi quoque, Veronensis 
o Tibulle, conferor.
 

 
5. 
Peream, si quenquam horum 
imitari cupio, 
Avia qui sunt sequuti pergentes
per invium; 
potius sed istos ego conparabo
canibus.
 

 
6. 
Graiam nescio loquellam, 
ignoro Hebraicam. 
Tres aut quattuor in scolis 
quas didici syllabas, 
Ex his mihi est ferendus 
maniplus ad aream.
 

 
7. 
Nulla mihi aut flaventis 
est metalli copia 
Aut argenti sive opum, 
desunt et marsuppia. 
Vitam litteris ni emam, 
nihil est, quod tribuam.
 

 
8. 
Pretiosa quaeque vobis 
dona ferant divites, 
Alii conportent gemmas 
Indicosque lapides: 
Meo pura tribuetur voluntas
in munere.
 

 
9. 
Anchora me sola vestri 
hic amoris detinet, 
Nectar omne quod praecellit 
quodque flagrat optime. 
Non de litteris captamus 
vanae laudem gloriae.
 

 
10. 
Nec me latet, sed exulto, 
quod pergat trans maria 
Vestra, rector, et capessat 
sceptrum pulchra filia, 
Ut per natam regni vires 
tendantur in Asiam.
 

 
11. 
Si non amplius in illa regione clerici 
Graecae proferent loquellae, 
quam a me didicerint, 
Vestri, mutis similati 
deridentur statuis.
 

 
12. 
Sed omnino ne linguarum 
dicar esse nescius, 
Pauca, mihi quae fuerunt 
tradita puerulo, 
Dicam; cetera fugerunt 
iam gravante senio:
 
 

 
 
 
	 Paul Diaconus 
	 The Miscellany 
	 The Latin Library 
	 The Classics Page