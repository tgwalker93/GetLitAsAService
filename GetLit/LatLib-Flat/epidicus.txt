Plautus: Epidicus
		 
		 
		 
	 
	
 
 T. MACCI PLAVTI EPIDICVS 

 

 
 PERSONAE 
 

 
EPIDICVS SERVVS 
THESPRIO SERVVS 
STRATIPPOCLES ADVLESCENS 
CHAERIBVLVS ADVLESCENS 
PERIPHANES SENEX 
APOECIDES SENEX 
FIDICINA 
MILES 
PHILIPPA MVLIER 
ACROPOLISTIS FIDICINA 
DANISTA 
TELESTIS VIRGO
 

 

 
 ARGVMENTVM 
Emit fidicinam, filiam credens, senex 
Persuasu servi, atque conductam 
Iterum pro amica ei subiecit filii. 
Dat erili argentum. eo sororem destinat 
Imprudens iuvenis. compressae ac militis 
Cognoscit opera sibi senex os sublitum — 
Vt ille amicam, haec quaerebat filiam — 
Sed inventa gnata servolum emittit manu.
 

 

 
 ACTVS I 
 

 
 I.i 
 EPIDICVS Heus, adulescens. THESPRIO Quis properantem
me 
           reprehendit
pallio? 
 EP. Familiaris. TH. Fateor, nam odio es nimium familiariter. 
 EP. Respice vero, THESPRIO . TH. Oh, 
Epidicumne ego conspicor? 
 EP. Satis recte oculis uteris.          5 
 TH. Salve. EP. Di dent quae velis. 
venire salvom gaudeo. TH. Quid ceterum? EP. Quod eo adsolet: 
cena tibi dabitur. TH. Spondeo. EP. Quid? TH. 
Me accepturum, si dabis. 
 EP. Quid tu agis? ut vales? exemplum adesse intellego. euge, 
corpulentior videre atque habitior. TH. Huic gratia.          10 
 EP. Quam quidem te iam diu 
perdidisse oportuit.         11a 
 T. Minus iam furtificus sum quam antehac. E. Quid ita?
 T. 
Rapio propalam. 
 EP. Di immortales te infelicent, ut tu es gradibus grandibus. 
nam ut apud portum te conspexi, curriculo occepi sequi: 
vix adipiscendi potestas modo fuit. TH. Scurra es. EP. 
Scio        15 
te esse equidem hominem militarem. TH. Audacter quam vis dicito. 
quid ais? perpetuen valuisti? EP. Varie. TH. Qui varie
valent, 
capreaginum hominum non placet mihi neque pantherinum genus. 
 EP. Quid tibi vis dicam nisi quod est? ut illae res? responde.
 TH. 
Probe. 
 EP. Quid erilis noster filius? TH. Valet pugilice atque
athletice.     20 
 EP. Voluptabilem mihi nuntium tuo adventu adportas, THESPRIO . 
sed ubist is? TH. Advenit simul. EP. Vbi is ergo est?
nisi si in vidulo 
aut si in mellina attulisti. TH. Di te perdant. EP. Te
volo — 
percontari: operam da, opera reddetur tibi. 
 TH. Ius dicis. EP. Me decet. TH. Iam tu autem
nobis praeturam geris?    25 
 EP. Quem dices digniorem esse hominem hodie Athenis alterum? 
 TH. At unum a praetura tua, 
Epidice, abest. EP. Quidnam? TH. Scies: 
lictores duo, duo ulmei 
fasces virgarum. EP. Vae tibi. 
sed quid ais? TH. Quid rogas? EP. Vbi arma sunt Stratippocli? 
 T. Pol illa ad hostis transfugerunt. E. Armane? T. 
Atque equidem cito.  30 
 EP. Serione dicis tu? 
 TH. Serio, inquam: hostes habent. 
 EP. Edepol facinus improbum. TH. At iam ante alii fecerunt
idem. 
erit illi illa res honori. EP. Qui? TH. Quia ante aliis
fuit. 
Mulciber, credo, arma fecit quae habuit Stratippocles: 
travolaverunt ad hostis. EP. Tum ille prognatus Theti      35 
sine perdat: alia apportabunt ei Nerei filiae. 
id modo videndum est, ut materies suppetat scutariis, 
si in singulis stipendiis is ad hostis exuvias dabit. 
 TH. Supersede istis rebus iam. EP. Tu ipse, ubi lubet,
finem face. 
 TH. Desiste percontarier. EP. Loquere ipse: ubist Stratippocles?          40 
 TH. Est causa qua causa simul mecum ire veritust. EP. 
Quidnam id est? 
 TH. Patrem videre se nevolt etiam nunc. EP. Quapropter?
 TH. 
Scies. 
quia forma lepida et liberali captivam adulescentulam 
de praeda mercatust. EP. Quid ego ex te audio? TH. Hoc
quod fabulor. 
 EP. Cur eam emit? TH. Animi causa. EP. Quot illic
homo animos habet?      45 
nam certo, prius quam hinc ad legionem abiit domo, 
ipsus mandavit mi, ab lenone ut fidicina, 
quam amabat, emeretur sibi. id ei impetratum reddidi. 
 TH. Vtcumque in alto ventust, Epidice, exim velum vortitur. 
 EP. Vae misero mihi, male perdidit me. TH. Quid istuc?
quidnam est?        50 
 EP. Quid istanc quam emit, quanti eam emit? TH. Vili.
 EP. 
Haud istuc te rogo. 
 TH. Quid igitur? EP. Quot minis? TH. Tot — quadraginta
minis. 
id adeo argentum ab danista apud Thebas sumpsit faenore, 
in dies minasque argenti singulas nummis. EP. Papae. 
 TH. Et is danista advenit una cum eo, qui argentum petit.          55 
 EP. Di immortales, ut ego interii basilice. TH. Quid
iam? aut quid est, 
Epidice? EP. Perdidit me. TH. Quis? EP. Ille qui
arma perdidit. 
 TH. Nam quid ita? EP. Quia cottidie ipse ad me ab legione
epistulas 
mittebat — sed taceam optumum est, 
plus scire satiust quam loqui servom hominem. ea sapientia est.      60 
 TH. Nescio edepol quid tu timidus es, trepidas, Epidice, ita
voltum tuom~ 
videor videre commeruisse hic me absente in te aliquid mali. 
 EP. Potin ut molestus ne sies? TH. Abeo. EP. Asta,
abire hinc non sinam. 
 TH. Quid nunc me retines? EP. Amatne istam quam emit
de praeda? TH. Rogas? 
deperit. EP. Detegetur corium de tergo meo. ~             65 
 TH. Plusque amat quam te umquam amavit. EP. Iuppiter
te perduit. 
 TH. Mitte nunciam, nam ille me vetuit domum 
venire, ad Chaeribulum iussit huc in proxumum; 
ibi manere iussit, eo venturust ipsus. EP. Quid ita? TH. 
Dicam: 
quia patrem prius convenire se non volt neque conspicari,     70 
quam id argentum, quod debetur pro illa, denumeraverit. 
 EP. Eu edepol res turbulentas. TH. Mitte me ut eam nunciam. 
 EP. Haecine ubi scibit senex, 
puppis pereunda est probe. 
 TH. Quid istuc ad me attinet,       75 
quo tu intereas modo? 
 EP. Quia perire solus nolo, te cupio perire mecum, 
benevolens cum benevolente. TH. Abi in malam rem maxumam a me 
cum istac condicione. EP. I sane, siquidem festinas magis. 
 TH. Numquam hominem quemquam conveni, unde abierim lubentius.    80 
 EP. Illic hinc abiit. solus nunc es. quo in loco haec res sit
vides, 
Epidice: nisi quid tibi in tete auxili est, absumptus es. 
tantae in te impendent ruinae: nisi suffulcis firmiter, 
non potes subsistere, itaque in te inruont montes mali. 
neque ego nunc quo modo       85 
me expeditum ex impedito faciam, consilium placet. 
ego miser perpuli 
meis dolis senem, ut censeret suam sese emere filiam: 
is suo filio 
fidicinam emit, quam ipse amat, quam abiens mandavit mihi.    90 
si sibi nunc alteram 
ab legione adduxit animi causa, corium perdidi.      91a 
nam ubi senex senserit 
sibi data esse verba, virgis dorsum despoliet meum. 
at enim tu praecave. 
at enim — bat enim, nihil est istuc. plane hoc corruptumst caput.    95 
nequam homo es, Epidice. 
qui lubidost male loqui? 
quia tu tete deseris. 
quid faciam? men rogas? 
tu quidem antehac aliis solebas dare consilia mutua. 
aliquid aliqua reperiundumst. sed ego cesso ire obviam        100 
adulescenti, ut quid negoti sit sciam. atque ipse illic est. 
tristis est. cum Chaeribulo incedit aequali suo. 
huc concedam, orationem unde horum placide persequar.
 

 
 I.ii 
 STRATIPPOCLES Rem tibi sum elocutus omnem, Chaeribule, atque
admodum 
meorum maerorum atque amorum summam edictavi tibi.             105 
 CHAERIBVLVS Praeter aetatem et virtutem stultus es, Stratippocles. 
idne pudet te, quia captivam genere prognatam bono 
de praeda es mercatus? quis erit, vitio qui id vortat tibi? 
 STR. Qui invident omnes inimicos mi illoc facto repperi; 
at pudicitiae eius numquam nec vim nec vitium attuli.           110 
 CHAER. Iam istoc probior [es] meo quidem animo, cum in amore
temperes. 
 STR. Nihil agit qui diffidentem verbis solatur suis; 
is est amicus, qui in re dubia re iuvat, ubi rest opus. 
 CHAER. Quid tibi me vis facere? STR. Argenti dare quadraginta
minas, 
quod danistae detur, unde ego illud sumpsi faenore.           115 
 CHAER. Si hercle haberem *** STR. Nam quid te igitur
retulit 
beneficum esse oratione, si ad rem auxilium emortuom est? 
 CHAER. Quin edepol egomet clamore differor, difflagitor. 
 STR. Malim istius modi mihi amicos furno mersos quam foro. 
sed operam Epidici nunc me emere pretio pretioso velim.          120 
quem quidem ego hominem irrigatum plagis pistori dabo, 
nisi hodie prius comparassit mihi quadraginta minas, 
quam argenti fuero elocutus ei postremam syllabam. 
 EP. Salva res est: bene promittit, spero servabit fidem. 
sine meo sumptu paratae iam sunt scapulis symbolae.       125 
aggrediar hominem. advenientem peregre erum suom Stratippoclem 
impertit salute servos Epidicus. STR. Vbi is est? EP. 
Adest. 
salvom huc advenisse — STR. Tam tibi istuc credo quam mihi. 
 EP. Benene usque valuisti? STR. A morbo valui, ab animo
aeger fui. 
 EP. Quod ad me attinuit, ego curavi: quod mandavisti mihi                130 
impetratum est, empta ancilla, quod tute ad me litteras 
missiculabas. STR. Perdidisti omnem operam. EP. Nam qui
perdidi? 
 STR. Quia meo neque cara est cordi neque placet. EP. 
Quid retulit 
mihi tanto opere te mandare et mittere ad me epistulas? 
 STR. Illam amabam olim, nunc iam alia cura impendet pectori.        135 
 EP. Hercle miserum est ingratum esse homini id quod facias bene. 
ego quod bene feci male feci, quia amor mutavit locum. 
 STR. Desipiebam mentis, cum illa scripta mittebam tibi. 
 EP. Men piacularem oportet fieri ob stultitiam tuam, 
ut meum tergum tuae stultitiae subdas succidaneum?          140 
 STR. Quid istic? verba facimus. huic homini opust quadraginta
minis 
celeriter calidis, danistae quas resolvat, et cito. 
 EP. Dic modo unde auferre me vis. a quo trapezita peto? 
 STR. Vnde libet. nam ni ante solem occasum elo * 
meam domum ne inbitas: tu te in pistrinum       145 
 EP. Facile tu istuc sine periclo et cura, corde libero 
fabulare; novi ego nostros: mihi dolet cum ego vapulo. 
 STR. Quid tu nunc? patierin ut ego me interimam? EP. 
Ne feceris. 
ego istuc accedam periclum potius atque audaciam. 
 STR. Nunc places, nunc ego te laudo. EP. Patiar ego istuc
quod lubet.    150 
 STR. Quid illa fiet fidicina igitur? EP. Aliqua res reperibitur, 
aliqua ope exsolvar, extricabor aliqua. STR. Plenus consili
es. 
novi ego te. EP. Est Euboicus miles locuples, multo auro potens, 
qui ubi tibi istam emptam esse scibit atque hanc adductam alteram, 
continuo te orabit ultro ut illam tramittas sibi.               155 
sed ubi illa est quam tu adduxisti tecum? STR. Iam faxo hic
erit. 
 CH. Quid hic nunc agimus? ST. Eamus intro huc ad te,
ut hunc hodie diem 
luculentum habeamus. — EP. Ite intro, ego de re argentaria 
iam senatum convocabo in corde consiliarium, 
quoi potissimum indicatur bellum unde argentum auferam.      160 
Epidice, vide quid agas, ita res subito haec obiectast tibi; 
non enim nunc tibi dormitandi neque cunctandi copia est: 
adeundumst. senem oppugnare certumst consilium mihi. 
i abi intro atque adulescenti dic iam nostro erili filio, 
ne hinc foras ambulet neve usquam obviam veniat seni.      165
 

 

 
 ACTVS II 
 

 
 II.i 
 APOECIDES Plerique homines, quos cum nil refert pudet, 
ubi pudendum est ibi eos deserit pudor, 
quom usus est ut pudeat. 
is adeo tu es. quid est quod pudendum siet, 
genere natam bono pauperem domum       170 
ducere te uxorem?                170a 
praesertim eam, qua ex tibi commemores hanc quae domist 
filiam prognatam. 
 PERIPHANES Revereor filium. AP. At pol ego te credidi 
uxorem, quam tu extulisti, pudore exsequi, 
cuius quotiens sepulcrum vides, sacruficas     175 
ilico Orco hostiis, neque adeo iniuria, 
quia licitumst eam tibi vivendo vincere. PER. Oh, 
Hercules ego fui, dum illa mecum fuit; 
neque sexta aerumna acerbior Herculi, quam illa mihi obiectast. 
 AP. Pulcra edepol dos pecuniast. PER. Quae quidem pol
non maritast. 180
 

 
 II.ii 
 EPIDICVS St, tacete, habete animum bonum. 
liquido exeo foras auspicio, avi sinistra; 
acutum cultrum habeo, senis qui exenterem marsuppium. 
sed eccum ipsum ante aedis conspicor (cum) Apoecide          184-185 
qualis volo vetulos duo. 186 
iam ego me convortam in hirudinem atque eorum exsugebo sanguinem, 
senati qui columen cluent. 
* * *       188a 
 (AP.) continuo ut maritus fiat. PER. Laudo consilium
tuom.      189-190 
nam ego illum audivi in amorem haerere apud nescio quam fidicinam,    191 
id ego excrucior. EP. Di hercle omnis me adiuvant augent amant: 
ipsi hi quidem mihi dant viam, quo pacto ab se argentum auferam. 
age nunciam orna te, Epidice, et palliolum in collum conice 
itaque adsimulato quasi per urbem totam hominem quaesiveris.    195 
age, si quid agis. di immortales, utinam conveniam domi 
Periphanem, per omnem urbem quem sum defessus quaerere: 
per medicinas, per tonstrinas, in gymnasio atque in foro, 
per myropolia et lanienas circumque argentarias. 
rogitando sum raucus factus, paene in cursu concidi.       200 
 PER. Epidice. EP. Epidicum quis est qui revocat? PER. 
Ego sum, Periphanes. 
 AP. Et ego Apoecides sum. EP. Et ego quidem sum Epidicus.
sed, ere, optuma 
vos video opportunitate ambo advenire. PER. Quid rei est? 
 EP. Mane <dum>, sine respirem quaeso. PER. Immo adquiesce.
 EP. 
Animo malest. 
 A. Recipe anhelitum. P. Clementer, requiesce. E. 
Animum advortite.     205 
a legione omnes remissi sunt domum Thebis. AP. <Quis hoc> 
dicit factum? E. Ego ita factum esse dico. P. Scin tu
istuc? E. Scio. 
 PER. Qui tu scis? EP. Quia ego ire vidi milites plenis
viis; 
arma referunt et iumenta ducunt. PER. Nimis factum bene. 
 EP. Tum captivorum quid ducunt secum! pueros, virgines,         210 
binos, ternos, alius quinque; fit concursus per vias, 
filios suos quisque visunt. PER. Hercle rem gestam bene. 
 EP. Tum meretricum numerus tantus, quantum in urbe omni fuit, 
obviam ornatae occurrebant suis quaeque amatoribus, 
eos captabant. id adeo qui maxime animum advorterim?        215 
pleraeque eae sub vestimentis secum habebant retia. 
quom ad portam venio, atque ego illam illi video praestolarier 
et cum ea tibicinae ibant quattuor. PER. Quicum, Epidice? 
 EP. Cum illa quam tuos gnatus annos multos deamat, deperit, 
ubi fidemque remque seque teque properat perdere;             220 
ea praestolabatur illum apud portam. PER. Viden veneficam? 
 EP. Sed vestita, aurata, ornata ut lepide, ut concinne, ut nove. 
 PER. Quid erat induta? an regillam induculam an mendiculam? 
 EP. Inpluviatam, ut istaec faciunt vestimentis nomina. 
 PER. Vtin inpluvium induta fuerit? EP. Quid istuc tam
mirabile est?    225 
quasi non fundis exornatae multae incedant per vias. 
at tributus quom imperatus est, negant pendi potis: 
illis quibus tributus maior penditur, pendi potest. 
quid istae, quae vesti quotannis nomina inveniunt nova? 
tunicam rallam, tunicam spissam, linteolum caesicium,     230 
indusiatam, patagiatam, caltulam aut crocotulam, 
subparum aut subnimium, ricam, basilicum aut exoticum, 
cumatile aut plumatile, carinum aut cerinum — gerrae maxumae. 
cani quoque etiam ademptumst nomen. PER. Qui? EP. Vocant
Laconicum. 
haec vocabula auctiones subigunt ut faciant viros.             235 
 AP. Quin tu ut occepisti loquere? EP. Occepere aliae
mulieres 
duae post me sic fabulari inter sese — ego abscessi sciens 
paulum ab illis, dissimulabam earum operam sermoni dare; 
nec satis exaudibam, nec sermonis fallebar tamen, 
quae loquerentur. PER. Id lubidost scire. EP. Ibi illarum
altera        240 
dixit illi quicum ipsa ibat — PER. Quid? EP. Tace ergo,
ut audias 
postquam illam sunt conspicatae, quam tuos gnatus deperit: 
'quam facile et quam fortunate evenit illi, obsecro, 
mulieri, quam liberare volt amator.' 'quisnam is est?' 
inquit altera illi. ibi illa nominat Stratippoclem       245 
Periphanai filium. PER. Perii hercle. quid ego ex te audio? 
 EP. Hoc quod actum est. egomet postquam id illas audivi loqui, 
coepi rursum vorsum ad illas pauxillatim accedere, 
quasi retruderet hominum me vis invitum. PER. Intellego. 
 EP. Ibi illa interrogavit illam: 'qui scis? quis id dixit tibi?'    250 
'quin hodie adlatae tabellae sunt ad eam a Stratippocle, 
eum argentum sumpsisse apud Thebas ab danista faenore, 
id paratum et sese ob eam rem id ferre. PER. Certo ego occidi. 
 EP. Haec sic aibat: sic audivisse ex eapse atque epistula. 
 PER. Quid ego nunc faciam? consilium a te expetesso, Apoecides.  255 
 AP. Reperiamus aliquid calidi conducibilis consili. 
nam ille quidem aut iam hic aderit, credo hercle, aut iam adest. EP. 
Si aequom siet 
me plus sapere quam vos, dederim vobis consilium catum, 
quod laudetis, ut ego opino, uterque, PER. Ergo ubi id est,
Epidice? 
 EP. Atque ad eam rem conducibile. AP. Quid istuc dubitas
dicere?      260 
 EP. Vos priores esse oportet, nos posterius dicere, 
qui plus sapitis. PER. Eia vero, age dic. EP. At deridebitis. 
 AP. Non edepol faciemus. EP. Immo, si placebit, utitor, 
consilium si non placebit, reperitote rectius. 
mihi istic nec seritur nec metitur, nisi ea quae tu vis volo.          265 
 PER. Gratiam habeo; fac participes nos tuae sapientiae. 
 EP. Continuo arbitretur uxor tuo gnato atque ut fidicinam 
illam quam is volt liberare, quae illum corrumpit tibi, 
ulciscare atque ita curetur, usque ad mortem ut serviat. 
 AP. Fieri oportet. PER. Facere cupio quidvis, dum id
fiat modo. EP. Em,    270 
nunc occasiost faciundi, prius quam in urbem advenerit, 
sicut cras hic aderit, hodie non venit. PER. Qui scis? EP. 
Scio. 
quia mihi alius dixit qui illinc venit, mane hic adfore. 
 PER. Quin tu eloquere, quid faciemus? EP. Sic faciundum
censeo 
quasi tu cupias liberare fidicinam animi gratia        275 
quasique ames vehementer tu illam. P. Quam ad rem istuc refert?
 E. 
Rogas? 
ut enim praestines argento, prius quam veniat filius, 
atque ut eam te in libertatem dicas emere, PER. Intellego. 
 EP. Vbi erit empta, ut aliquo ex urbe amoveas; nisi quid est
tua 
secus sententia. PER. Immo docte. EP. Quid tua autem,
Apoecides?      280 
 AP. Quid ego iam nisi te commentum nimis astute intellego? 
 EP. Iam <simul> igitur amota ei erit omnis consultatio 
nuptiarum, ne gravetur quod velis. PER. Vive sapis, 
et placet. EP. Tum tu igitur calide quidquid acturu's age. 
 PER. Rem hercle loquere. EP. Et repperi, haec te qui
abscedat suspicio. 285 
 PER. Sine me scire. EP. Scibis, audi. AP. Sapit
hic pleno pectore. 
 EP. Opus est homine qui illo argentum deferat pro fidicina; 
nam te nolo neque opus factost. PER. Quid iam? EP. Ne
te censeat 
fili causa facere, PER. Docte. EP. Quo illum ab illa
prohibeas: 
ne qua ob eam suspicionem difficultas evenat.             290 
 PER. Quem hominem inveniemus ad eam rem utilem? EP. Hic
erit optimus, 
hic poterit cavere recte, iura qui et leges tenet. 
 PER. Epidico habeas gratiam. EP. Sed ego istuc faciam
sedulo: 
ego illum conveniam atque adducam hunc ad eum quoiast fidicina, 
atque argentum ego cum hoc feram. P. Quanti emi potest minimo?
 EP. 
Illane?      295 
ad quadraginta fortasse eam posse emi minimo minis. 
verum si plus dederis, referam, nihil in ea re captiost. 
atque id non decem occupatum tibi erit argentum dies. 
 PER. Quidum? EP. Quia enim mulierem alius illam adulescens
deperit, 
auro opulentus, magnus miles Rhodius, raptor hostium,         300 
gloriosus: is emet illam de te et dabit aurum lubens. 
face modo, est lucrum hic tibi amplum. P. Deos quidem oro. E. 
Impetras. 
 AP. Quin tu is intro atque huic argentum promis? ego visam ad
forum. 
Epidice, eo veni. EP. Ne abitas prius quam ego ad te venero. 
 A. Vsque opperiar. P. Sequere tu intro. E. I,
numera, nil ego te moror.    305
 

 
 II.iii 
nullum esse opinor ego agrum in agro Attico 
aeque feracem quam hic est noster Periphanes: 
quin ex occluso atque obsignato armario 
decutio argenti tantum quantum mihi lubet. 
quod pol ego metuo si senex resciverit,        310 
ne ulmos parasitos faciat, quae usque attondeant. 
sed me una turbat res ratioque, Apoecidi 
quam ostendam fidicinam aliquam conducticiam. 
atque id quoque habeo: mane me iussit senex 
conducere aliquam fidicinam sibi huc domum,      315 
<quae>, dum rem dinam faceret, cantaret sibi; 
ea conducetur atque ei praemonstrabitur 
quo pacto fiat subdola adversus senem. 
ibo intro, argentum accipiam ab damnoso sene.
 

 

 
 ACTVS III 
 

 
 III.i 
 STRATIPPOCLES Expectando exedor miser atque exenteror,    320 
quo modo mi Epidici blanda dicta evenant. 
nimis diu maceror: sitne quid necne sit, 
scire cupio. CHAERIBVLVS Per illam tibi copiam 
copiam parare aliam licet: scivi equidem in principio ilico 
nullam tibi esse in illo copiam. STR. Interii hercle ego.          325 
 CHAER. Absurde facis qui angas te animi; si hercle ego illum
semel prendero, 
numquam inridere nos illum inultum sinam servom hominem. 
 CHAER. Quid illum facere vis, qui, tibi quoi divitiae domi maxumae
sunt, 
is nummum nullum habes neque sodali tuo in te copiast.          329-330 
 CHAER. Si hercle habeam, pollicear lubens, verum aliquid aliqua
aliquo modo    331 
alicunde ab aliqui aliqua tibi spes est fore meliorem fortunam. 
 STR. Vae tibi, muricide homo. CHAER. Qui tibi lubet mihi
male loqui? 
 STR. Quippe tu mi aliquid aliquo modo alicunde ab aliquibus
blatis 
quod nusquamst neque ego id inmitto in aures meas           335 
nec mihi plus adiumenti ~ades, quam ille qui numquam etiam natust.
 

 
 III.ii 
 EPIDICVS Fecisti iam officium tuom, me meum nunc facere oportet. 
per hanc curam quieto tibi licet esse — hoc quidem iam periit: 
ne quid tibi hinc in spem referas, oppido hoc pollinctum est; 
crede modo mihi: sic ego ago, sic egerunt nostri.         340 
pro di immortales, mihi hunc diem dedistis luculentum, 
ut facilem atque impetrabilem! sed ego hinc migrare cesso, 
ut importem in coloniam hunc <meo> auspicio commeatum? 
mihi cesso, cum sto. sed quid hoc? ante aedis duo sodales, 
erum et Chaeribulum, conspicor. quid hic agitis? accipe hoc sis.      345 
 STR. Quantum hic inest? EP. Quantum sat est, et plus
satis: superfit. 
decem minis plus attuli quam tu danistae debes. 
dum tibi ego placeam atque obsequar, meum tergum flocci facio. 
 STR. Nam quid ita? EP. Quia ego tuom patrem faciam parenticidam. 
 STR. Quid istuc est verbi? EP. Nil moror vetera et volgata
verba;        350 
peratum ductarent: ego follitum ductitabo. 
nam leno omne argentum abstulit pro fidicina — ego resolvi, 
manibus his denumeravi pater suam natam quam esse credit; 
nunc iterum ut fallatur pater tibique auxilium apparetur 
inveni: nam ita suasi seni atque hanc habui orationem          355 
* * *             355a 
ut cum rediisses ne tibi eius copia esset. STR. Euge. 
* * *           356a 
 (EP.) Ea iam domist pro filia. STR. <Iam> teneo. EP. 
Nunc cautorem 
dedit mihi ad hanc rem Apoecidem, is apud forum manet me, 
[quasique amaret] caveat. STR. Haud male. EP. Iam ipse
cautor captust. 
ipse in meo collo tuos pater cruminam collocavit;        360 
is adornat, adveniens domi extemplo ut maritus fias. 
 STR. Vno persuadebit modo, si illam, quae adducta est mecum, 
mi adempsit Orcus. EP. Nunc ego hanc astutiam institui. 
deveniam ad lenonem domum egomet solus, eum ego docebo, 
si quid ad eum adveniam, ut sibi esse datum argentum dicat      365 
pro fidicina, argenti minas se habere quinquaginta — 
quippe ego qui nudiustertius meis manibus denumeravi 
pro illa tua amica, quam pater suam filiam esse retur — 
ibi leno sceleratum caput suom imprudens alligabit, 
quasi pro illa argentum acceperit, quae tecum adducta nunc est.  370 
 CHAER. Vorsutior es quam rota figularis. EP. Iam ego
parabo 
aliquam dolosam fidicinam, nummo conducta quae sit, 
quae se emptam simulet, quae senes duo docte ludificetur. 
eam ducet simul Apoecides ad tuom patrem. STR. Vt parate. 
 EP. Eam permeditatam, meis dolis astutiisque onustam       375 
mittam. sed nimis longum loquor, diu me estis demorati. 
haec scitis iam ut futura sint. abeo. STR. Bene ambulato. 
 CHAER. Nimis doctus ille <est> ad male faciendum. STR. 
Me equidem certo 
servavit consiliis suis. CHAER. Abeamus intro hinc ad me. 
 STR. Atque aliquanto lubentius quam abs te sum egressus intus;      380 
virtute atque auspicio Epidici cum praeda in castra redeo.
 

 
 III.iii 
 PERIPHANES Non oris causa modo homines aequom fuit 
sibi habere speculum, ubi os contemplarent suom, 
sed qui perspicere possent cor sapientiae, 
[igitur perspicere ut possent cordis copiam]      385 
ubi id inspexissent, cogitarent postea, 
vitam ut vixissent olim in adulescentia. 
vel ego, qui dudum fili causa coeperam 
ego med excruciare animi, quasi quid filius 
meus deliquisset me erga aut quasi non plurima    390 
male facta mea essent solida in adulescentia. 
profecto deliramus interdum senes. 
[fuit conducibile hoc quidem mea sententia.] 
sed meus sodalis it cum praeda Apoecides. 
venire salvom mercatorem gaudeo.           395 
quid fit? APOECIDES Di deaeque te adiuvant. PER. Omen
placet. 
 AP. Quin omini omnes suppetunt res prospere. 
sed tu hanc iube sis intro abduci. PER. Heus, foras 
exite huc aliquis. duce istam intro mulierem. 
atque audin? SERVVS Quid vis? PER. Cave siris cum filia  400 
mea copulari hanc neque conspicere. iam tenes? 
in aediculam istanc sorsum concludi volo. 
divortunt mores virgini longe ac lupae. 
 AP. Docte et sapienter dicis. ~ num nimis potest 
pudicitiam quisquam suae servare filiae.          405 
edepol ne istam temperi gnato tuo 
sumus praemercati. PER. Quid iam? AP. Quia dixit mihi 
iam dudum se alius tuom vidisse hic filium: 
hanc edepol rem apparabat. PER. Planum hercle hoc quidem est. 
 AP. Ne tu habes servom graphicum et quantivis preti,       410 
non carust auro contra. ut ille fidicinam 
fecit <sese ut> nesciret esse emptam tibi! 
ita ridibundam atque hilaram huc adduxit simul. 
 PER. Mirum hoc qui potuit fieri. AP. Te pro filio 
facturum dixit rem esse divinam domi,          415 
quia Thebis salvos redierit. PER. Rectam institit. 
 AP. Immo ipsus illi dixit conductam esse eam, 
quae hic administraret ad rem divinam tibi. 
[facturum hoc dixit rem esse divinam tibi domi] 
ego illic me autem sic assimulabam: quasi         420 
stolidum, combardum me faciebam. PER. Em istuc decet. 
 AP. Res magna amici apud forum agitur, ei volo 
ire advocatus. PER. At quaeso, ubi erit otium, 
revortere ad me extemplo. AP. Continuo hic ero. 
 PER. Nihil homini amicost opportuno amicius:      425 
sine tuo labore quod velis actumst tamen. 
ego si allegavissem aliquem ad hoc negotium 
minus hominem doctum minusque ad hanc rem callidum, 
os sublitum esset, itaque me albis dentibus 
meus derideret filius meritissumo. 430 
sed quis hic est quem <ego> huc advenientem conspicor,    435 
suam qui undantem chlamydem quassando facit?
 

 
 III.iv 
 MILES Cave praeterbitas ullas aedis, quin roges, 
senex hic ubi habitat Periphanes Platenius. 
incertus tuom cave ad me rettuleris pedem. 
 PER. Adulescens, si istunc hominem, quem tu quaeritas,    440 
tibi commonstrasso, ecquam abs te inibo gratiam? 
 MIL. Virtute belli armatus promerui, ut mihi 
omnis mortalis agere deceat gratias. 
 PER. Non repperisti, adulescens, tranquillum locum, 
ubi tuas virtutes explices, ut postulas.             445 
nam strenuiori deterior si praedicat 
suas pugnas, de illius illae fiunt sordidae. 
sed istum quem quaeris Periphanem Platenium, 
ego sum, si quid vis. MIL. Nempe quem in adulescentia 
memorant apud reges armis, arte duellica           450 
divitias magnas indeptum? PER. Immo si audias 
meas pugnas, fugias manibus dimissis domum. 
 MIL. Pol ego magis unum quaero, meas cui praedicem, 
quam illum qui memoret suas mihi. PER. Hic non est locus; 
proin tu alium quaeras cui centones sarcias.       455 
atque haec stultitiast me illi vitio vortere            431 
egomet quod factitavi in adulescentia, 
cum militabam: pugnis memorandis meis 
eradicabam hominum auris, quando occeperam. 
 MIL. Animum advorte, ut quod ego ad te advenio intellegas.  456 
meam amicam audivi te esse mercatum. PER. Attatae, 
nunc demum scio ego hunc qui sit: quem dudum Epidicus 
mihi praedicavit militem. adulescens, itast 
ut dicis, emi. MIL. Volo te verbis pauculis,     460 
si tibi molestum non est. PER. Non edepol scio, 
molestum necne sit, nisi dicis quid velis. 
 MIL. Mi illam ut tramittas, argentum accipias: adest. 
nam quid ego apud te vera parcam proloqui? 
ego illam volo hodie facere libertam meam,     465 
mihi concubina quae sit. PER. Te absolvam brevi: 
argenti quinquaginta mi illa empta est minis; 
si sexaginta mihi denumerantur minae, 
tuas possidebit mulier faxo ferias; 
atque ita profecto, ut eam ex hoc exoneres agro.        470 
 MIL. Estne empta mi istis legibus? PER. Habeas licet. 
 MIL. Conciliavisti pulchre. PER. Heus, foras educite 
quam introduxistis fidicinam. atque etiam fides, 
ei quae accessere, tibi addam dono gratiis. 
age accipe hanc sis. MIL. Quae te intemperiae tenent?      475 
quas tu mihi tenebras trudis? quin tu fidicinam 
produci intus iubes. PER. Haec ergo est fidicina. 
hic alia nullast. MIL. Non mihi nugari potes. 
quin tu huc producis fidicinam Acropolistidem? 
 PER. Haec inquamst. MIL. Non haec inquamst. non novisse
me  480 
meam rere amicam posse? PER. Hanc, inquam, filius 
meus deperibat fidicinam. MIL. Haec non est ea. 
 P. Quid? non est? M. Non est. P. Vnde haec igitur
gentiumst? 
equidem hercle argentum pro hac dedi. MIL. Stulte datum 
reor et peccatum largiter. PER. Immo haec east.       485 
nam servom misi, qui illum sectari solet 
meum gnatum: is ipse hanc destinavit fidicinam. 
 MIL. Em istic homo te articulatim concidit, senex, 
tuos servos. PER. Quid? concidit? MIL. Sic suspiciost, 
nam pro fidicina haec cerva supposita est tibi.           490 
senex, tibi os est sublitum plane et probe. 
ego illam requiram iam ubi ubi est. PER. Bellator, vale. 
euge, euge, Epidice, frugi es, pugnavisti, homo es, 
qui me emunxisti mucidum, minimi preti. 
mercatus te hodie est de lenone Apoecides?       495 
 FIDICINA Fando ego istunc hominem numquam audivi ante hunc diem, 
neque me quidem emere quisquam ulla pecunia 
potuit: plus iam sum libera quinquennium. 
 PER. Quid tibi negotist meae domi igitur? FID. Audies. 
conducta veni, ut fidibus cantarem seni,             500 
dum rem divinam faceret. PER. Fateor me omnium 
hominum esse Athenis Atticis minimi preti. 
sed tu novistin fidicinam Acropolistidem? 
 F. Tam facile quam me. P. Vbi habitat? F. Postquam
liberast 
ubi habitet dicere admodum incerte scio.          505 
 PE. Eho an libera illa est? quis eam liberaverit, 
volo scire, si scis. FID. Id quod audivi audies. 
Stratippoclem aiunt Periphanai filium 
absentem curavisse ut fieret libera. 
 PER. Perii hercle, si istaec vera sunt; planissume      510 
meum exenteravit Epidicus marsuppium. 
 FID. Haec sic audivi. numquid me vis ceterum? 
 PER. Malo cruciatu ut pereas atque abeas cito. 
 FID. Fides non reddis? PER. Neque fides neque tibias. 
propera igitur fugere hinc, si te di amant. FID. Abiero.      515 
flagitio cum maiore post reddes tamen. 
 PER. Quid nunc? qui in tantis positus sum sententiis, ~ 
[eamne ego sinam impune? immo etiam si alterum 
tantum perdundumst, perdam potius quam sinam 
me impune irrisum esse, habitum depeculatui]          520 
ei sic data esse verba praesenti palam! 
atque me minoris facio prae illo, qui omnium 
legum atque iurum fictor, conditor cluet; 
is etiam sese sapere memorat: malleum 
sapientiorem vidi excusso manubrio.          525
 

 

 
 ACTVS IV 

 
 IV.i 
 PHILIPPA Si quid est homini miseriarum quod miserescat, miser
ex animost. 
id ego experior, cui multa in unum locum 
confluont, quae meum pectus pulsant simul: 
multiplex aerumna me exercitam habet, 
paupertas, pavor territat mentem animi,        530 
neque ubi meas spes collocem habeo usquam munitum locum. 
ita gnata mea hostiumst potita, neque ea nunc ubi sit scio. 
 PER. Quis illaec est mulier, timido pectore peregre adveniens 
quae ipsa se miseratur? PHIL. In his dictust locis habitare
mihi 
Periphanes. PER. Me nominat haec; credo ego illi hospitio usus
venit.        535 
 PHIL. Pervelim mercedem dare, qui monstret eum mihi hominem
aut ubi habitet. 
 PER. Noscito ego hanc, nam videor nescio ubi mi vidisse prius. 
estne ea an non east quam animus retur meus? 
 PHIL. Di boni, visitavi * * * antidhac? 
 PER. Certo east * * * quam in Epidauro pauperculam memini comprimere.    540 
 PHIL. Plane hicine est, qui mihi in Epidauro primus pudicitiam
pepulit. 
 PER. Quae meo compressu peperit filiam quam domi nunc habeo. 
quid si adeam — PHIL. Hau scio an congrediar — PER. 
Si haec east. PHIL. 
        Si is est homo, sicut 
anni multi dubia dant. 
 PER. Longa dies meum incertat animum. sin east quam incerte
autumo,      545 
hanc congrediar astu.       545a 
 PHIL. Muliebris adhibenda mihi malitia nunc est. 
 PER. Compellabo. PHIL. Orationis aciem contra conferam. 
 PER. Salva sis. PHIL. Salutem accipio mi et meis. PER. 
Quid ceterum? 
 PHIL. Salvos sis: quod credidisti reddo. PER. Haud accuso
fidem. 
novin ego te? PHIL. Si ego te novi, animum inducam, ut tu noveris.     550 
 PER. Vbi te visitavi? PHIL. Inique iniuriu's. PER. 
Quid iam? PHIL. Quia 
tuae memoriae interpretari me aequom censes. PER. Commode 
fabulata es. PH. Mira memoras. < P. Te memini >— PH. 
Em istuc rectius. 
 P. Meministin — PH. Memini id quod memini. P. 
At in Epidauro — PH. Ah, guttula 
pectus ardens mi aspersisti. PER. Virgini pauperculae,         555 
tuaeque matri me levare paupertatem? PHIL. Tun is es, 
qui per voluptatem tuam in me aerumnam obsevisti gravem? 
 PER. Ego sum. salve. PHIL. Salva sum, quia te esse salvom
sentio. 
 PER. Cedo manum. PHIL. Accipe. aerumnosam et miseriarum
compotem 
mulierem retines. PER. Quid est quod voltus turbatust tuos?     560 
 PHIL. Filiam quam ex te suscepi — PER. Quid eam? PHIL. 
Eductam perdidi. 
hostium est potita. PER. Habe animum lenem et tranquillum. tace. 
domi meae eccam salvam et sanam. nam postquam audivi ilico 
ex meo servo, illam esse captam, continuo argentum dedi, 
ut emeretur. ille eam rem adeo sobrie et frugaliter        565 
accuravit, ut<ut > ad alias res est impense inprobus. 
 PHIL. Fac videam, si mea, si salva <mihi sit>. PE. 
Eho, istinc, Canthara, 
iube Telestidem huc prodire filiam ante aedis meam, 
ut suam videat matrem. PHIL. Remigrat animus nunc demum mihi.
 

 
 IV.ii 
 ACROPOLISTIS Quid est, pater, quod me excivisti ante aedis?
 PER. 
Vt    570 
        matrem tuam 
videas, adeas, advenienti des salutem atque osculum. 
 ACR. Quam meam matrem? PER. Quae exanimata exsequitur
aspectum tuom. 
 PHIL. Quis istaec est quam tu osculum mihi ferre iubes? PER. 
Tua filia. 
 PHIL. Haecine? PER. Haec. PHIL. Egone osculum
huic dem? PER. Quor 
        non, quae ex te nata sit? 
 PHIL. Tu homo insanis. PER. Egone? PHIL. Tune.
 PER. 
Quor? PHIL.       575 
        Quia ego hanc quae siet 
neque scio neque novi, neque ego hanc oculis vidi ante hunc diem. 
 PER. Scio quid erres: quia vestitum atque ornatum immutabilem 
habet haec, * * * 
 PH. * * * aliter catuli longe olent, aliter suis. 
ne ego eam novisse * PER. Pro deum atque hominum fidem,    580 
quid? ego lenocinium facio, qui habeam alienos domi 
atque argentum egurgitem domo prosus? quid tu, quae patrem 
tuom vocas me atque osculare, quid stas stupida? quid taces? 
 ACR. Quid loquar vis? PER. Haec negat se tuam esse matrem.
 ACR. 
Ne fuat, 
si non volt: equidem hac invita tamen ero matris filia;       585 
non med istanc cogere aequom est meam esse matrem, si nevolt. 
 PER. Cur me igitur patrem vocabas? ACR. Tua istaec culpast,
non mea. 
non patrem ego te nominem, ubi tu tuam me appellas filiam? 
hanc quoque etiam, si me appellet filiam, matrem vocem. 
negat haec filiam me suam esse: non ergo haec mater mea est.      590 
postremo haec mea culpa non est: quae didici dixi omnia; 
Epidicus mihi fuit magister. PER. Perii, plaustrum perculi. 
 ACR. Numquid ego ibi, pater, peccavi? PER. Si hercle
te umquam audivero 
me patrem vocare, vitam tuam ego interimam. ACR. Non voco. 
ubi voles pater esse, ibi esto; ubi noles, ne fueris pater.         595 
 PHIL. Quid, <si> ob eam rem hanc emisti, quia tuam gnatam
es ratus, 
quibus de signis agnoscebas? PER. Nullis. PHIL. Qua re
filiam 
credidisti nostram? PER. Servos Epidicus dixit mihi. 
 PHIL. Quid si servo aliter visumst, non poteras novisse, obsecro?
~ 
 PER. Quid ego, qui illam ut primum vidi, numquam vidi postea?          600 
 PHIL. Perii misera. PER. Ne fle, mulier. intro abi, habe
animum bonum; 
ego illam reperiam. PHIL. Hinc Athenis civis eam emit Atticus: 
adulescentem equidem dicebant emisse. PER. Inveniam, tace. 
abi modo intro atque hanc asserva Circam Solis filiam. 
ego relictis rebus Epidicum operam quaerendo dabo:          605 
si invenio, exitiabilem ego illi faciam hunc ut fiat diem.
 

 

 
 ACTVS V 
 

 
 V.i 
 STRATIPPOCLES Male morigerus mi est danista, qui a me argentum
non petit 
neque illam adducit quae <empta> ex praedast. sed eccum incedit
Epidicus. 
quid illuc est quod illi caperrat frons severitudine? 
 EPIDICVS Si undecim deos praeter sese secum adducat Iuppiter,      610 
ita non omnes ex cruciatu poterunt eximere Epidicum. 
Periphanem emere lora vidi, ibi aderat una Apoecides; 
nunc homines me quaeritare credo. senserunt, sciunt 
sibi data esse verba. STR. Quid agis, mea commoditas? EP. 
Quod miser. 
 STR. Quid est tibi? EP. Quin tu mi adornas ad fugam viaticum,         615 
prius quam pereo? nam per urbem duo defloccati senes 
quaeritant me, in manibus gestant copulas secum simul. 
 STR. Habe bonum animum. EP. Quippe ego quoi libertas
in mundo sitast. 
 STR. Ego te servabo. EP. Edepol me illi melius, si nacti
fuant. 
sed quis haec est muliercula et ille gravastellus qui venit?             620 
 STR. Hic est danista, haec illa est autem, quam emi de praeda.
 EP. 
Haecinest? 
 STR. Haec est. estne ita ut tibi dixi? aspecta et contempla,
Epidice: 
usque ab unguiculo ad capillum summumst festivissuma. 
estne consimilis quasi cum signum pictum pulchre aspexeris? 
 EP. Ex tuis verbis meum futurum corium pulchrum praedicas,      625 
quem Apella atque Zeuxis duo pingent pigmentis ulmeis. 
 STR. Di immortales, sicin iussi ad me ires? pedibus ~ pulmunes 
qui perhibetur prius venisset quam tu advenisti mihi. 
 DANISTA Haec edepol remorata med est. STR. Siquidem istius
gratia 
id remoratu's quod ista voluit, nimium advenisti cito.         630 
 DAN. Age age, absolve <me> atque argentum numera, ne comites
morer. 
 ST. Pernumeratumst. DA .Tene cruminam: huc inde. ST. 
Sapienter venis. 
opperire, dum effero ad te argentum. DAN. Matura. STR. 
Domist. 
 EP. Satin ego oculis utilitatem optineo sincere an parum? 
videon ego Telestidem te, Periphanai filiam,           635 
ex Philippa matre natam Thebis, Epidauri satam? 
 TELESTIS Quis tu homo es, qui meum parentum nomen memoras et
meum? 
 EP. Non me nosti? TEL. Quod quidem nunc veniat in mentem
mihi. 
 EP. Non meministi me auream ad te afferre natali die 
lunulam atque anellum aureolum in digitum? TEL. Memini, mi homo.      640 
tune is es? EP. Ego sum, et istic frater, qui te mercatust,
tuos. 
* * * alia matre, uno patre. 
 TEL. Quid pater meus? vivit? EP. Animo liquido et tranquillo
es, tace. 
 TEL. Di me ex perdita servatam cupiunt, si vera autumas. 
 EP. Non habeo ullam occasionem, ut apud te falsa fabuler.          645 
 STRATIPPOCLES Accipe argentum hoc, danista. hic sunt quadraginta
minae. 
siquid erit dubium, immutabo. DAN. Bene fecisti, bene vale. 
 STR. Nunc enim tu mea es. TEL. Soror quidem edepol, ut
tu aeque scias. 
salve, frater. STR. Sanan haec est? EP. Sana, si appellat
suom. 
 S. Quid? ego modo <amator sum> huic frater factus, dum intro
eo atque exeo?    650 
 EP. Quod boni est id tacitus taceas tute tecum et gaudeas. 
 STR. Perdidisti et repperisti me, soror. EP. Stultu's,
tace. 
tibi quidem quod ames domi praestost, fidicina, opera mea; 
et sororem in libertatem idem opera concilio mea. 
 STR. Epidice, fateor — EP. Abi intro ac iube huic aquam
calefieri;      655 
cetera haec posterius faxo scibis, ubi erit otium. 
 STR. Sequere hac me, soror. EP. Ego ad vos THESPRIO
 nem
iussero 
huc transire. sed memento, si quid saevibunt senes, 
suppetias mihi cum sorore ferre. STR. Facile istuc erit. 
 EP. THESPRIO , exi istac per hortum, adfer domum auxilium
mihi,        660 
magnast res. minoris multo facio quam dudum senes. 
remeabo intro, ut accurentur advenientes hospites. 
eadem haec intus edocebo quae ego scio Stratippoclem. 
non fugio, domi adesse certumst; neque ille haud obiciet mihi 
pedibus sese provocatum. abeo intro, nimis longum loquor.      665
 

 
 V.ii 
 PERIPHANES Satine illic homo ludibrio nos vetulos decrepitos
duos 
habet? APOECIDES Immo edepol tu quidem miserum med habes miseris
modis. 
 PER. Tace sis, modo sine me hominem apisci. AP. Dico
ego tibi iam, ut scias: 
alium tibi te comitem meliust quaerere; ita, dum te sequor, 
lassitudine invaserunt misero in genua flemina.              670 
 PER. Quot illic homo hodie me exemplis ludificatust atque te, 
ut illic autem exenteravit mihi opes argentarias! 
 AP. Apage illum a me, nam ille quidem Volcani iratist filius: 
quaqua tangit, omne amburit, si astes, aestu calefacit. 
 EPIDICVS Duodecim deis plus quam in caelo deorumst immortalium        675 
mihi nunc auxilio adiutores sunt et mecum militant. 
quidquid ego malefeci, auxilia mi et suppetiae sunt domi, 
apolactizo inimicos omnis. PER. Vbi illum quaeram gentium? 
 AP. Dum sine me quaeras, quaeras mea causa vel medio in mari. 
 EP. Quid me quaeris? quid laboras? quid hunc sollicitas? ecce
me.      680 
num te fugi, num ab domo apsum, num oculis concessi tuis?
>* * *
nec tibi supplico. vincire vis? em, ostendo manus; 
tu habes lora, ego te emere vidi: quid nunc cessas? colliga. 
 PER. Ilicet, vadimonium ultro mi hic facit. EP. Quin
colligas?        685 
 AP. Edepol mancipium scelestum. EP. Te profecto, Apoecides, 
nil moror mihi deprecari. AP. Facile exoras, Epidice. 
 EP. Ecquid agis? PER. Tuon arbitratu? EP. Meo
hercle vero atque hau tuo 
colligandae haec sunt tibi hodie. PER. At non lubet, non colligo. 
 AP. Tragulam in te inicere adornat, nescio quam fabricam facit.     690 
 EP. Tibi moram facis, cum ego solutus asto. age, inquam, colliga. 
 PER. At mihi magis lubet solutum te rogitare. EP. At
nil scies. 
 PER. Quid ago? AP. Quid agas? mos geratur. EP. 
Frugi es tu homo, Apoecides. 
 PER. Cedo manus igitur. EP. Morantur nihil. atque arte
colliga. 
 PER. Nihil moror. EP. Obnoxiose. PER. Facto opere
arbitramino.        695 
 EP. Bene hoc habet. age nunciam ex me exquire, rogita quod lubet. 
 PER. Qua fiducia ausu's primum, quae emptast nudiustertius, 
filiam meam dicere esse? EP. Libuit: ea fiducia. 
 PER. Ain tu? libuit? EP. Aio. vel da pignus, ni ea sit
filia. 
 PER. Quam negat novisse mater? EP. Ni ergo matris filia
est,        700 
in meum nummum, in tuom talentum pignus da. PER. Enim istaec
captiost. 
sed quis east mulier? EP. Tui gnati amica, ut omnem <rem>
scias. 
 PER. Dedin tibi minas triginta ob filiam? EP. Fateor
datas 
et eo argento illam me emisse amicam fili fidicinam 
pro tua filia: is te eam ob rem tetigi triginta minis.     705 
 PER. Quo modo me ludos fecisti de illa conducticia 
fidicina? EP. Factum hercle vero, et recte factum iudico. 
 PER. Quid postremo argento factum est quod dedi? EP. 
Dicam tibi: 
neque malo homini neque maligno tuo dedi Stratippocli. 
 PER. Quor dare ausu's? EP. Quia mi libitum est. PER. 
Quae haec,    710 
malum, impudentiast? 
 EP. Etiam inclamitor quasi servos? PER. Cum tu es liber,
gaudeo. 
 EP. Merui ut fierem. PER. Tu meruisti? EP. Vise
intro: ego faxo scies 
hoc ita esse. PER. Quid est negoti? EP. Iam ipsa res
dicet tibi. 
abi modo intro. AP. Ei, non illuc temerest. PER. Adserva
istum, Apoecides. 
 AP. Quid illuc, Epidice, est negoti? EP. Maxima hercle
iniuria       715 
vinctus asto, cuius haec hodie opera inventast filia. 
 AP. Ain tu te illius invenisse filiam? EP. Inveni, et
domi est. 
sed ut acerbum est, pro bene factis cum mali messim metas. 
 AP. Quamne hodie per urbem uterque sumus defessi quaerere? 
 EP. Ego sum defessus reperire, vos defessi quaerere.         720 
 PER. Quid isti oratis opere tanto? mi <orandum> esse intellego, 
ut liceat merito huius facere. cedo tu ut exsolvam manus. 
 EP. Ne attigas. PER. Ostende vero. EP. Nolo. PER. 
Non aequom facis. 
 EP. Numquam hercle hodie, nisi supplicium mihi das, me solvi
sinam. 
 PER. Optumum atque aequissumum oras. soccos, tunicam, pallium        725 
tibi dabo. EP. Quid deinde porro? PER. Libertatem. EP. 
At postea? 
novo liberto opus est quod pappet. PER. Dabitur, praebebo cibum. 
 EP. Numquam hercle hodie, nisi me orassis, solves. PER. 
Oro te, Epidice, 
mihi ut ignoscas, siquid imprudens culpa peccavi mea. 
at ob eam rem liber esto. EP. Invitus do hanc veniam tibi,      730 
nisi necessitate cogar. solve sane, si lubet.
>
 

 
 POETA 
Hic is homo est qui libertatem malitia invenit sua. 
plaudite et valete. lumbos porgite atque exsurgite.
 

 
	 
		 Plautus 
		 The Latin Library 
		 The Classics Page