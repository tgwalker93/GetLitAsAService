Dies Irae
		 

		 
		 
	 
	
 

 DIES IRAE
 

 

 
Dies irae, dies illa 
solvet saeclum in favilla: 
teste David cum Sibylla.
 

 
Quantus tremor est futurus, 
quando judex est venturus, 
cuncta stricte discussurus!
 

 
Tuba mirum spargens sonum 
per sepulcra regionum, 
coget omnes ante thronum.
 

 
Mors stupebit et natura, 
cum resurget creatura, 
judicanti responsura.
 

 
Liber scriptus proferetur, 
in quo totum continetur, 
unde mundus judicetur.
 

 
Judex ergo cum sedebit, 
quidquid latet apparebit: 
nil inultum remanebit.
 

 
Quid sum miser tunc dicturus? 
Quem patronum rogaturus, 
cum vix justus sit securus?
 

 
Rex tremendae majestatis, 
qui salvandos salvas gratis, 
salva me fons pietatis.
 

 
Recordare, Jesu pie, 
quod sum causa tuae viae: 
ne me perdas illa die.
 

 
Quaerens me, sedisti lassus: 
redemisti Crucem passus: 
tantus labor non sit cassus.
 

 
Juste judex ultionis, 
donum fac remissionis 
ante diem rationis.
 

 
Ingemisco, tamquam reus: 
culpa rubet vultus meus: 
supplicanti parce, Deus.
 

 
Qui Mariam absolvisti, 
et latronem exaudisti, 
mihi quoque spem dedisti.
 

 
Preces meae non sunt dignae: 
sed tu bonus fac benigne, 
ne perenni cremer igne.
 

 
Inter oves locum praesta, 
et ab haedis me sequestra, 
statuens in parte dextra.
 

 
Confutatis maledictis, 
flammis acribus addictis: 
voca me cum benedictis.
 

 
Oro supplex et acclinis, 
cor contritum quasi cinis: 
gere curam mei finis.
 

 
Lacrimosa dies illa, 
qua resurget ex favilla 
judicandus homo reus.
 

 
Huic ergo parce, Deus: 
pie Jesu Domine, 
dona eis requiem. Amen.
 
 
 
 
 
	 Christian Latin 
	 The Latin Library 
	 The Classics Page