Livy: Periocha XXIV
		 

		 
		 
	 
	
 

 TITI LIVI AB URBE CONDITA LIBER XXIV PERIOCHA
 

 

 
Hieronymus, Syracusanorum rex, cuius pater Hiero amicus populi R. fuerat,
ad Carthaginiensis defecit et propter crudelitatem superbiamque a suis
interfectus est.
 

 
Tib. Sempronius Gracchus procos. prospere aduersus Poenos et Hannonem ducem
ad Beneuentum pugnauit seruorum maxime opera, quos liberos esse iussit.
Claudius Marcellus cos. in Sicilia, quae prope tota ad Poenos defecerat,
Syracusas obsedit.
 

 
Philippo, Macedonum regi, bellum indictum est, qui ad Apolloniam nocturno
bello obpressus fugatusque Macedoniam cum prope inermi exercitu profugit.
Ad id bellum gerendum M. Valerius praetor missus.
 

 
Res praeterea in Hispania a P. et Cn. Scipionibus aduersus Carthaginienses
gestas continet. A quibus Syphax, rex Numidiae, in amicitiam adscitus, qui
a Masinissa, Massyliorum rege, pro Carthaginiensibus pugnante, uictus in
Hispaniam ad Scipionem cum magna manu transiit contra Gades, ubi angusto
freto Africa et Hispania dirimuntur.
 

 
Celtiberi quoque in amicitiam recepti sunt. Quorum auxiliis adscitis tunc
primum mercennarium militem Romana castra habuerunt.
 
	 
		 Livy 
		 The Latin Library 
		 The Classics Page