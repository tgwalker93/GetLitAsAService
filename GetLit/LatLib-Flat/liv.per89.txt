Periocha LXXXIX
		 

		 
		 
	 
	
 

 TITI LIVI AB URBE CONDITA LIBER LXXXIX PERIOCHA
 

 

 
M. Brutus a Cn. Papirio Carbone Cossyra, quam adpulerant, missus naue
piscatoria Lilybaeum, ut exploraret an ibi iam Pompeius esset et
circumuentus nauibus quas Pompeius miserat, in se mucrone uerso ad
transtrum nauis obnixus corporis pondere incubuit.
 

 
Cn. Pompeius in Siciliam cum imperio a senatu missus Cn. Carbonem, qui
flens muliebriter mortem tulit, captum occidit.
 

 
Sylla dictator factus, quod nemo umquam fecerat, cum fascibus XXIIII
processit.
 

 
Legibus nouis rei pub. statum confirmauit, tribunorum pleb. potestatem
minuit et omne ius legum ferendarum ademit, pontificum augurumque collegium
ampliauit ut essent XV, senatum ex equestri ordine suppleuit,
proscriptorum liberis ius petendorum honorum eripuit et bona eorum
uendidit, ex quibus plurima primo rapuit. Redactum est sestertium ter
milies quingenties.
 

 
Q. Lucretium Ofellam aduersus uoluntatem suam consulatum petere ausum
iussit occidi in foro, et cum hoc indigne ferret populus R., contione
aduocata se iussisse dixit.
 

 
Cn. Pompeius in Africa Cn. Domitium proscriptum et Hiertam, regem Numidiae,
bellum molientes uictos occidit et quattuor et XX annos natus, adhuc eques
R., quod nulli contigerat, ex Africa triumphauit.
 

 
C. Norbanus consularis proscriptus, in urbe Rhodo cum comprehenderetur,
ipse se occidit.
 

 
Mutilus, unus ex proscriptis, clam capite adoperto ad posticias aedes
Bastiae uxoris cum accessisset, admissus non est quia illum proscriptum
diceret. Itaque ipse se transfodit et sanguine suo fores uxoris respersit.
Sylla Nolam in Samnio recepit. XLVII legiones in agros captos deducit et
eos his diuisit.
 

 
Volaterras, quod oppidum adhuc in armis erat, obsessum in deditionem
accepit.
 

 
Mitylenae quoque in Asia, quae sola urbs post uictum Mithridaten arma
retinebat, expugnatae dirutaeque sunt.
 
	 
		 Livy 
		 The Latin Library 
		 The Classics Page