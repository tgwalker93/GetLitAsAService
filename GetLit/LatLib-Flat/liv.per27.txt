Livy: Periocha XXVII
		 

		 
		 
	 
	
 

 TITI LIVI AB URBE CONDITA LIBER XXVII PERIOCHA
 

 

 
Cn. Fuluius procos. cum exercitu ab Hannibale ad Herdoneam caesus est.
 

 
Meliore euentu ab Claudio Marcello cos. aduersus eundem ad Numistronem
pugnatum est. Inde Hannibal nocte recessit.
Marcellus iusecutus est et subinde cedentem pressit, donec confligeret.
Priore pugna Hannibal superior, sequenti Marcellus.
 

 
Fabius Maximus pater cos. Tarentinos per proditionem recepit.
 

 
Claudius Marcellus T. Quintius Crispinus coss. speculandi causa progressi e
castris insidiis ab Hannibale circumuenti sunt. Marcellus occisus,
Crispinus fugit.
 

 
Lustrum a censoribus conditum est. Censa sunt ciuium capita CXXXVII milia
CVIII; ex quo numero apparuit quantum hominum tot proeliorum aduersa
fortuna populo R. abstulisset.
 

 
In Hispania ad Baeculam Scipio cum Hasdrubale et Hamilcare conflixit et
uicit. Inter alia captum regalem puerum eximiae formae ad auunculum
Masinissam cum donis dimisit.
 

 
Hasdrubal, qui cum exercitu nouo Alpes transcenderat ut se Hannibali
iungeret, cum milibus hominum LVI caesus est, capta V milia CCCC M. Liui
cos. ductu, sed non minore opera Claudi Neronis cos., qui, cum Hannibali
oppositus esset, relictis castris ita ut hostem falleret, cum electa manu
profectus Hasdrubalem circumuenerat.
 

 
Res praeterea feliciter a P. Scipione in Hispania et a P. Sulpicio praetore
aduersus Philippum et Achaeos gestas continet.
 
	 
		 Livy 
		 The Latin Library 
		 The Classics Page