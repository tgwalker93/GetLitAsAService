Theophanes Prokopovic: Epigrammata
		 

		 
		 
	 
	
 

 THEOPHANES PROKOPOVIC 
 (1681-1736) 
 

 

 Epigrammata 
 

 
Nobitium antistes vesanus amor equorum
 Qui mirari unquam nil nisi novit equos
 Nunc jam donat equos, proceros dum praestat avaros
 Quos sibi propicios conciliare studet.
 Donat equos, brutisque datis veneranda supremi
 Munera Pontificus vanus equiso rogat.
 Nec vero mirum est, cupit hoc quod cultor equorum
 Dum tibi Consul equus, Roma profana fuit.
 

 

 
AD SARTOREM
 Fecisti collare mihi, mi sartor, hiatu,
 Armosi caperet quod bene colla bovis;
 Non accepto: geris morem, collare resarcis,
 Sed fiexo digitis structius orbe facis,
 Unde in me tantum tibi jus est, improbe? damnas
 Ad laqueum, quoniam ferre recuso jugum.
 

 

 
IN MORAM STELLERI MEDICI
 Dum bonus aegroto quaerit medicamina Steller
 lenta morte animam squalidus aeger agit,
 Ducitur et funus, lacrimae et siccantur amicis,
 riteque legatae distribuuntur opes.
 Omnis Stellerum condemnat turba moratum,
 haerens, cur equidem, nescio, salus amat.
 Tum redit et medicus, faciesque irascit ipsis
 praevertit reditum quod fera parca suum.
 

 

 
EPITAPHIUS
 Ridebas, o Adam! curas mundi hujus inanes,
 tu quoque stultitiae pars aliquanta suae,
 Scilicet ut vanos multi sectentur honores
 seque has ante diem tabe sitique necent:
 Utque alii insomnes ducant noctesque diesque,
 quo ibi pestiferae conglomerentur opes:
 Utque etiam dominos qui prensat saepe potentes,
 nil miserum, quod agant, nil sibi turpe putent.
 Cuncta haec ridebas. Sed caelum raptus in altum,
 Majore irrides extenuasque joco.
 Nos vero ereptos plures tibi plangimus annos;
 sed quia et hoc rides, plangere desinimus.
 Ita lugens canebat aemulus ejus et commilite
 Samuel Tezka, seminarii Theophanej curator.
 

 

 
Ante diem, Luca, proprias invadis in arcas,
 Exhauris vacuas, exonerasque leves,
 Spargis opes, sed quae nondum tua scrinia rumpunt
 Das multum, dum te constat habere parum.
 Crede mihi, inverso, Luca, res ordine tractas,
 Sis primum condus, postea promus eris. 
 
 
 
 
 
	 Neo-Latin 
	 The Latin Library 
	 The Classics Page