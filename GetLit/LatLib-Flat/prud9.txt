Prudentius IX
		 

		 
		 
	 
	
 

 PASSIO SANCTI CASSIANI FOROCORNELIENSISI
 

 

 
Sylla Forum statuit Cornelius; hoc Itali urbem 
uocant ab ipso conditoris nomine. 
Hic mihi, cum peterem te, rerum maxima Roma, 
spes est oborta prosperum Christum fore. 
Stratus humi tumulo aduoluebar, quem sacer ornat 
martyr dicato Cassianus corpore. 
Dum lacrimans mecum reputo mea uulnera et omnes 
uitae labores ac dolorum acumina, 
erexi ad caelum faciem, stetit obuia contra 
fucis colorum picta imago martyris 
plagas mille gerens, totos lacerata per artus, 
ruptam minutis praeferens punctis cutem. 
Innumeri circum pueri---miserabile uisu--- 
confossa paruis membra ligebant stilis, 
unde pugillares soliti percurrere ceras 
scholare murmur adnotantes scripserant. 
Aedituus consultus ait: 'quod prospicis, hospes, 
non est inanis aut anilis fabula; 
historiam pictura refert, quae tradita libris 
ueram uetusti temporis monstrat fidem. 
Praefuerat studiis puerilibus et grege multo 
saeptus magister litterarum sederat, 
uerba notis breuibus conprendere cuncta peritus 
raptimque punctis dicta praepetibus sequi. 
Aspera nonnumquam praecepta et tristia uisa 
inpube uulgus mouerant ira et metu; 
doctor amarus enim discenti semper efybo 
nec dulcis ulli disciplina infantiae est. 
Ecce fidem quatiens tempestas saeua premebat 
plebem dicatam christianae gloriae. 
Extrahitur coetu e medio moderator alumni 
gregis, quod aris supplicare spreuerat. 
Poenarum artifici quaerenti, quod genus artis 
uir nosset alto tam rebellis spiritu, 
respondent: 'agmen tenerum ac puerile gubernat 
fictis notare uerba signis inbuens.' 
'Ducite', conclamat, 'captiuum ducite, et ultro 
donetur ipsis uerberator paruulis. 
Vt libet, inludant, lacerent inpune manusque 
tinguant magistri feriatas sanguine; 
ludum discipulis uolupe est ut praebeat ipse 
doctor seuerus, quos nimis coercuit.' 
Vincitur post terga manus spoliatus amictu, 
adest acutis agmen armatum stilis. 
Quantum quisque odii tacita conceperat ira, 
effundit ardens felle tandem libero. 
Coniciunt alii fragiles inque ora tabellas 
frangunt, relisa fronte lignum dissilit, 
buxa crepant cerata genis inpacta cruentis 
rubetquc ab ictu curta et umens pagina. 
Inde alii stimulos et acumina ferrea uibrant, 
qua parte aratis cera sulcis scribitur, 
et qua secti apices abolentur et aequoris hyrti 
rursus nitescens innouatur area. 
Hinc foditur Christi confessor et inde secatur, 
pars uiscus intrat molle, pars scindit cutem. 
Omnia membra manus pariter fixere ducente 
totidemque guttae uulnerum stillant simul. 
Major tortor erat, qui summa pupugerat infans, 
quam qui profuuda perforarat uiscera, 
ille leuis, quoniam percussor morte negata 
saeuire solis scit dolorum spiculis, 
hic, quanto interius uitalia condita pulsat. 
plus dat medellae, dum necem prope applicat. 
'Este, precor, fortes et uincite uiribus annos, 
quod defit aeuo, suppleat crudelitas!' 
Sed male conatus tener infirmusque laborat, 
tormenta crescunt, dum fatiscit carnifex. 
'Quid gemis?' exclamat quidam, 'tute ipse magister 
istud dedisti ferrum et armasti manus. 
Reddimus ecce tibi tam milia multa notarum, 
quam stando, flendo te docente excepimus. 
Non potes irasci, quod scribimus; ipse iubebas, 
numquam quietum dextera ut ferret stilum. 
Non petimus totiens te praeceptore negatas, 
auare doctor, iam scholarum ferias. 
Pangere puncta libet sulcisque intexere sulcos, 
flexas catenis inpedire uirgulas. 
Emendes licet inspectos longo ordine uersus, 
mendosa forte si quid errauit manus, 
exerce imperium, ius est tibi plectere culpam, 
si quis tuorum te notauit segnius.' 
Talia ludebant pueri per membra magistri 
nec longa fessum poena soluebat uirum. 
Tandem luctantis miseratus ab aethere Christus 
iubet resolui pectoris ligamina 
difficilesque moras animae ac retinacula uitae 
relaxat artas et latebras expedit. 
Sanguis ab interno uenarum fonte patentes 
uias secutus deserit praecordia 
totque foraminibus penetrati corporis exit 
fibrarum anhelans ille uitalis calor. 
'Haec sunt, quae liquidis expressa coloribus, hospes, 
miraris, ista est Cassiani gloria. 
Suggere, si quod habes iustum uel amabile uotum, 
spes si qua tibi est, si quid intus aestuas! 
Audit, crede, preces martyr prosperrimus omnes 
ratasque reddit, quas uidet probabiles.' 
Pareo: conplector tumulum, lacrimas quoque fundo, 
altar tepescit ore, saxum pectore. 
Tunc arcana mei percenseo cuncta laboris, 
tunc, quod petebarn, quod timebam, murmuro: 
et post terga domum dubia sub sorte relictam 
et spem futuri forte nutantem boni. 
Audior, 'urbem adeo, dextris successibus utor, 
domum reuertor, Cassianum praedico.
 

 
 
 
 
	 Prudentius 
	 Christian Latin 
	 The Latin Library 
	 The Classics Page