Reposianus: De concubitu Martis et Veneris 

		 
		 
	 
	
 

 REPOSIANUS
 (circa 280 A.D.) 
 

 

 
 De concubitu Martis et Veneris 
 

 
Discite securos non umquam credere amores: 
ipsa Venus, cui flamma potens, cui militat ardor, 
quae tuto posset custode Cupidine amare, 
quae docet et fraudes et amorum furta tuetur, 
nec sibi securas valuit praebere latebras        5 
Improbe, dure puer, crudelis crimine matris, 
pompam ducis, Amor, nullo satiate triumpho! 
Quid conversa Iovis laetaris fulmina semper? 
Ut mage flammantes possis laudare sagittas, 
iunge, puer, teretes Veneris Martisque catenas:     10 
gestet amans Mavors titulos et vincula portet 
captivus, quem bella timent; utque ipse veharis, 
iam roseis fera colla iugis submittat amator. 
Post vulnus, post bella potens Gradivus anhelat 
in castris modo tiro tuis, semperque timendus     15 
te timet et sequitur qua ducunt vincla marita. 
Ite, precor, Musae: dum Mars, dum blanda Cythere 
imis ducta trahunt suspiria crebra medullis, 
dumque intermixti captatur spiritus oris, 
carmine doctiloquo Vulcani vincla parate,      20 
quae Martem nectant Veneris nec brachia laedant 
inter delicias roseo prope livida serto. 
Namque ferunt Paphien, Vulcani et Martis amorem, 
inter adulterium nec iusti iura mariti 
indice sub Phoebo captam gessisse catenas:     25 
illa manus duros nexus tulit, illa mariti 
ferrea vincla sui. Quae vis fuit ista doloris! 
An fortem faciebat amor? Quid, saeve, laboras? 
Cur nodos Veneris Cyclopia flamma paravit? 
De roseis conecte manus, Vulcane, catenis!     30 
Nec tu deinde liges, sed blandus vincla Cupido, 
ne palmas duro cum nodus vulnere laedat. 
Lucus erat Marti gratus, post vulnera Adonis 
pictus amore deae; si Phoebi lumina desint 
tutus adulterio: dignos quem Cypris amaret,     35 
quem Byblos coleret, dignus quem Gratia servet. 
Vilia non illo surgebant gramina luco: 
pingunt purpureos candentia lilia flores; 
ornat terra nemus: nunc lotos mitis inumbrat, 
nunc laurus, nunc myrtus. Habent sua munera rami:  40 
namque hic per frondes redolentia lilia pendent, 
hic rosa cum violis, hic omnis gratia florum, 
hic in ter violas coma mollis laeta hyacinthi: 
dignus amore locus, cui tot sint munera rerum! 
Non tamen in lucis aurum, non purpura fulget:     45 
flos lectus, flos vincla toris, substramina flores: 
deliciis Veneris dives natura laborat: 
texerat hic liquidos fontes non vilis harundo, 
sed qua saeva puer componat tela Cupido: 
hunc solum Paphie, puto, lucum fecit amori.     50 
Hic Martem expectare solet: quid Gratia cessat, 
quid Charites? Cur, saeve puer, non lilia nectis? 
Tu lectum consterne rosis, tu serta parato 
et roseis crinem nodis subnecte decenter. 
Haec modo purpureum dccerpens pollice florem    55 
cum delibat eum, suspiria ducat odore; 
ast tibi blanda manus (florem) sub pectore condat; 
tu, ne purpurei laedat te spina roseti, 
destrictis teneras foliis constringe papillas: 
sic decet in Veneris lucis gaudere puellas!      60 
Ut tamen inlaesos Paphiae servetis amores, 
vincula sic mixtis caute constringite ramis, 
ne diffusa ferat per frondes lumina Titan. 
His igitur lucis Paphie, dum proelia Mavors 
horrida, dum populos diro terrore fatigat,      65 
ludebat teneris Bybli permixta puellis: 
nunc varios canto divom referebat amores 
inque modum vocis nunc motus forte decentes 
corpore laeta dabat, nunc miscens denique plantas, 
nunc alterna movens suspenso pollice crura,     70 
molliter inflexo subnitens poplite sidit; 
saepe comam pulchro collectam flore ligabat, 
ornans ambrosios divino pectine crines. 
Dum ludos sic blanda Venus, dum gaudia miscet 
et dum suspenso solatia quaerit amori,       75 
<et> dum flet quod sera venit sibi grata voluptas, 
ecce furens post bella deus, post proelia victor 
victus amore venit. Cur gestas ferrea tela? 
Ne metuat Cypris, comptum decet ire rosetis. 
A, quotiens Paphie vultum mentita furentis     80 
lumine converso serum incusavit amantem! 
Verbera saepe dolens mentita est dulcia serto, 
aut, ut forte magis succenso Marte placeret, 
amovit teneris suspendens oscula labris, 
nec totum effundens medio blanditur amore.     85 
Decidit aut posita est devictis lancea palmis; 
sed, dum forte cadit, myrto retinente pependit. 
Ensem tolle, puer; galeam tu, Gratia, solve! 
Haec laxet nodos, haec ferrea vincula temptet: 
solvite, Bybliades, praeduri pectora Martis     90 
loricaeque moras; vos scuta et tela tenete: 
nunc violas tractare decet! Laetare, Cupido, 
terribilem divum tuo solo numine victum: 
pro telis flores, pro scuto myrtea serta, 
et rosa forte loco est gladii, quem iure tremescunt!    95 
Iverat ad lectum Mavors, et pondere duro 
floribus incumbens totum turbarat honorem; 
ibat pulchra Venus vix presso pollice cauta, 
florea ne teneras violarent spicula plantas; 
et nunc innectens, ne rumpant oscula, crinem,     100 
nunc vestes fluitare sinens, vix, laxa retentat, 
cum nec tota latet nec totum nudat amorem. 
Ille inter flores, furtivo lumine, tectus, 
spectat hians Venerem totoque ardore tremescit. 
Incubuit lectis Paphie. Proh sancte Cupido,      105 
quam blandas voces, quae tunc ibi murmura fundunt
! 
Oscula permixtis quae tunc fixere labellis! 
Quam bene consertis haeserunt artibus artus! 
Stringebat Paphiae Mavors tunc pectore dextram 
et collo innexam ne laedant pondera laevam,      110 
lilia cum roseis supponit candida sertis; 
saepe levi cruris tactu commovit amantem 
in flammas, quas diva fovet. Iam languida fessos 
forte quies Martis tandem compresserat artus; 
non tamen omnis amor, non omnis pectore cessit     115 
flamma dei: trahit in medio suspiria somno 
et venerem totis pulmonibus ardor anhelat. 
Ipsa Venus tunc tunc calidis suspensa venenis 
uritur ardescens, nec somnia parta quiete... 
O quam blanda quies! O quam bene presserat artus    120 
nudos forte sopor! Niveis suffulta lacertis 
colla nitent; pectus gemino quasi sidere turget. 
Non omnis resupina iacet, sed corpore flexo 
molliter et laterum qua se confinia iungant; 
Martem respiciens, deponit lumina somno,     125 
sed gratiosa, decens... Pro lucis forte Cupido 
Martis tela regens; quae postquam singula <lustrat> 
loricam clipeum gladium galeaeque minaces 
cristas flore ligat: tunc hastae pondera temptat 
miraturque suis tantum licuisse sagittis.      130 
Iam medium Phoebus radiis possederat orbem, 
iam tumidum calidis spatium libraverat horis: 
flammantes retinebat equos. Proh conscia facti 
invida lux! Veneris qui nunc produntur amores 
lumine, Phoebe, tuo! Stant capti indice tanto     135 
Mars Amor et Paphie, ramisque inserta tremescunt 
lumina, nec crimen possunt te teste negare. 
Viderat effusis Gradivum Phoebus habenis 
in gremio Paphiae spirantem incendia amoris. 
O rerum male tuta fides! O gaudia et ipsis     140 
vix secura deis! Quis non, cum Cypris amaret, 
praeside sub tanto tutum speraret amare? 
Criminis exemplum si iam de numine habemus, 
quid speret mortalis amor? Quae vota ferenda? 
Quod numen poscat, quo sit securus adulter?     145 
Cypris amat, nec tuta tamen! Compressit habenas 
Phoebus et ad lucos tantum puto lumina vertit, 
et sic pauca refert: "Nunc sparge tela, Cupido; 
nunc nunc, diva Venus, nati devicta sagittis, 
da mihi solamen: sub te securus amavi:       150 
fabula, non crimen, nostri dicentur amores". 
Haec ait et dictis Vulcanum instigat amaris: 
"Dic ubi sit Cytherea decens, secure marite! 
Te expectat lacrimans, tibi castum servat amorem? 
Vel, si forte tuae Veneris fera crimina nescis,     155 
quaere simul Martem, cui tu modo tela parasti". 
Dixit et infuso radiabat lumine lucum, 
inque fidem sceleris totos demiserat ignes. 
Haeserat Ignipotens, stupefactus crimine tanto; 
iam quasi torpescens - vix sufficit ira dolori
-     160 
ore fremit maestoque modo gemit ultima pulsans 
ilia et indignans suspiria pressa fatigat. 
Antra furens Aetnaea petit: vix iusserat, omnes 
incubuere manus: multum dolor addidit arti. 
Quam cito cuncta gerunt ars numen flamma maritus   165 
ira dolor! Nam vix causam tunc forte iubendo 
dixerat, et vindex coniunx iam vincla ferebat. 
Pervenit ad lucos, non ipsi visus Amori, 
non Chariti: totas arti mandaverat iras. 
Vincula tunc manibus suspenso molliter ictu     170 
inligat et teneris conectit bracchia palmis. 
Excutitur somno Mavors et pulchra Cythere: 
posset Gradivus validos disrumpere nexus, 
sed retinebat amor, Veneris ne bracchia laedat. 
Tunc tu sub galea, tunc inter tela latebas,      175 
saeve Cupido, timens. Stat Mavors lumine torvo 
atque indignatur, quod sit deprensus adulter; 
at Paphie conversa dolet non crimina facti, 
sed quae sit vindicta sibi tum singula volvens 
cogitat et poenam sentit, si Phoebus amaret.     180 
Iamque dolos properans decorabat cornua tauri, 
Pasiphaae crimen mixtique cupidinis iram.
 

 

 
 
	 The Miscellany 
	 The Latin Library 
	 The Classics Page