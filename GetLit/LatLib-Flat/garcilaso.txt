Garcilaso de la Vega 
 
 
 
 Garcilaso de la Vega: Carmina 
 
 
 
 I. AD THYLESIUM. 
 
Uxore, natis, fratribus, et solo 
exul relictis, frigida per loca 
mussarum alumnus, barbarorum 
ferre superbiam et insolentes
 
mores coactus, iam didici, invia 
per saxa, voces ingeminantia 
fletusque, sub rauco querelas 
murmure Danubii levare.
 
O nate tristem sollicitudine 
lenire mentem et rebus atrociter 
urgentibus fulcire amici 
pectora docte manu, Thylesi,
 
iam, iam sonantem Delius admovet, 
dexter tacentem barbiton antea: 
cantare Sebethi suadent 
ad vaga flumina cursitantes
 
nymphae; iam amatis moenibus inclyte 
non urbis, amnis quam Tagus aureo 
nodare nexu gestit, ultra 
me lacerat modum amor furentem;
 
sirenum amoena iam patria iuvat 
cultoque pulchra Parthenope solo, 
iuxtaque manes considere 
vel potius cineres, Maronis.
 
Aegro deorum quis tulerit rogas 
herbis repostis, auxilium potens 
mentisque consternationem 
cantibus et fidibus levarit:
 
idem sonanti ciu vaga flumina 
sistunt, silentes margine vortices 
ventosque narratur frementes 
per nermora ardua conquiesse.
 
Hic nam revinxit me tibi vinculo 
gratis Camoenae quod mihi nexibus 
texere, praelargus; quid ultra 
me miserum potuit iuvare?
 
Imbrem beatis nubibus aureum 
vivaque talum compede candidum 
nexam puellam coniungemque 
languidulis oculis querentem,
 
carmen canentis sic animum rapit 
mentemque ut omnes subiaceant graves 
curae et labores evolenque 
aliger his super elevatus.
 
Te, mi Thylesi, te comite obtulit 
sese parentis quem veneror loco, 
cui dulce pignus nostri amoris 
non animum pigeat patere:
 
arcana divum dum reserat, novus 
huic pectus alte sollicitat furor, 
curare seu mortalium res 
coelicolas grave sive monstrat
 
natos parentum crimina ob impia 
vexari, ut, auras carpere dum licet, 
nec luxui ipsi indulgeant, nec 
poena parentibus ulla desit.
 
Haec aure cuncti praecipue imbibunt 
alte silentes et Marius meus 
rerumque multarum refertus 
atque memor Placitus bonarum.
 
Honesta cunctos hinc domus accipit 
liberque sermo nascitur, haud tamen 
impune, nam si tortuosis 
nexibus implicitum quid audes
 
suadere, sperans ingeniosius 
quam verius nos pertrahere ad tuum 
sensum statim aggressa est cohors te, 
ut ciconum irruit in canentem.
 
Num tu fluentem divitiis Tagum, 
num prata gyris uvida roscidis 
mutare me insanum putabas, 
dulcibus immemoremque amicis?
 
 II. AD GENESIUM SEPULVEDAM. 
 
Arcum quando adeo relligionis et 
saevae militiae ducere longius, 
ut curvata coire 
inter se capita haud negent,
 
uni musa tibi, docte Sepulveda, 
concessit: pariter dicere et Africam 
incumbit pavitantem 
sub rege intrepido et pio,
 
qui insigni maculis vectus equo citos 
pravertit rapidus densa per agmina 
ventos, fervidus hastam 
laetalem quatiens manu;
 
dat cui non aliter turba locum leves 
quam flammis stipulae per nemus aridum 
aut coelum per apertum 
ventis dant nebulae vagis.
 
Pugnas perpetuo dum trepidos agit 
giro, saevus uti Massylias leo 
per silvas, Nomadasve 
imbelles agitat feras,
 
suspirant timido pectore turribus 
ex altis aciem lata per aequora 
campi tendere suetae, 
sponsae nuper amoribus
 
orbatae: Heu!, iuvenes, Caesaris, inquiunt, 
vitate imparibus viribus armaque 
congressusque nefandos. 
Quando nomina posteris
 
mater caesa dedit, dum puerum student 
languentem eruere e visceribus, genus 
hinc est caesarum, hinc est 
gaudens caede nova. Putas
 
saevum funere limine qui pedem 
ad vitam imposuit, non ferat indidem 
ingeneretque furorem 
et caedis calidae sitim?
 
 III. 
 
Sedes ad cyprias Venus, 
cui centum redolent usque calentia 
thure altaria sacro, 
sertis vincta comas, nuda agitans choros 
gaudebat, cum puer appulit, 
depromptis iaculis e pharetra aureis, 
depromptis quoque plumbeis, 
queis terras violens subdit et aequora, 
queis coeleste sibi genus. 
Tum mater, miserans terrigenum simul 
divorumque vicem, prior 
demulcens leviter caesariem auream 
melliti pueri, incipit: 
Heu!, nate, usque adeo flagitiis eris 
istis insatiabilis, 
non tantum ut miserum perditum eas genus 
humanum, excrucians modis 
indignis homines, verum etiam in deos 
ausis stringere spicula? 
Impulsu altitonans saepe tuo induit 
quam turpem deo imaginem! 
Nunc taurus nivea conspicuus nota 
frontem, caetera candidus, 
imber nunc liquido virgineum aureus 
fluxu per gremium micat. 
Lunam per tacitum saepe silentium 
saxis sub Iove latmiis 
sopiti rapidis ignibus exscitam 
coeli culmine devocas. 
Cessare ad Clymemem crinigerum facis 
Phoebum, qui quasi negligens 
terris officium solvere debitum, 
auriga est habitus piger. 
In me si sceleris quid meditabere 
matrem, ut mos tibi, perfide, est, 
non aegre aut graviter perpetiar modo 
figas nequitiae modum. 
Sed quid, cum dominam figere Dindymi 
laetaris tibi vis, puer? 
Longeva atque parens pene deum omnium 
cum sit, nec iodo idonea, 
illam caecus eo perpulit at furor. 
Attyn perdite ut arserit. 
Cumque ignes penitus viscera permeent, 
iunctis vecta leonibus 
Idae per nemorum saxa virentium 
fertur; quam volitans cohors 
recta consequitur parsque micantibus 
palmis tympana verberat 
ingentique sonat voce nemus virens 
cunctorumque simul fera 
insanum rabies pectus agit. Proin 
... ... ... ... ... ... ... ... ... 
mater cuncta timens (omen inane sit!) 
tristi discrucior metu, 
ne forte Cybele, si resipiscat aut 
haec pergat potius suo 
insanire modo, saeva leonibus 
te natum tenerum imperet 
se coram ut lacerent namque erit aut sui 
vindex aut animi impotens. 
Praesenti esto animo, mater, ait puer, 
nec te sollicitet metus, 
mitescunt adeo namque mihi feri 
isti, quos metuis, juba ut 
prensa ritu equitis non trepide insidens 
tergis hos agitem vagus, 
caudis incipiunt, auribus et mihi 
adblandirier interim, 
dumque ori digitos, dumque manum insero, 
reddunt innocuam mihi. 
Postremo quid ego pecco tibi, aut aliis 
cum res sedulus offero 
pulcras ante oculos monstrosque lucidis 
pictas usque coloribus? 
Vos iam desinite aut appetere omnia haec 
aut sic obicere id mihi. 
Num vis, mater, uti, Mars tuus haud te amet 
posthac? nec redames eum? 
Natus sum atque potens; impera et obsequar. 
Nulla ut non superans, pues, 
in re es, quim celebri bile etiam tumes, 
nostro haud subtrahe te, puer, 
amplexu; peto nil praeter id amplius.
 
 IV. AD FERDINANDUM DE ACUÃ‘A, EPIGRAMMA. 
 
Dum Reges, Fernande, canis, dum Caesaris altam 
progeniem nostri, claraque facta ducum, 
dum Hispana memoras fractas sub cuspide gentes, 
obstupuere homines, obstupuere Dei: 
extollensque caput sacri de vertice Pindi 
Calliope blandis vocibus haec retulit; 
Macte, puer, gemina praecinctus tempora lauro, 
qui nova nunc Martis gloria solus eras; 
hec tibi dat Bacchusque pater, dat Phoebus Apollo, 
Nympharumque leves Castalidumque chori, 
ut quos divino celebrasti carmine Reges, 
teque simul curva qui canis arma lyra, 
saepe legant, laudent, celebrent post fata Nepotes: 
nullaque perpetuo nox fuget atra dies.
 
 
 
 
 
 
	 Neo-Latin 
	 The Latin Library 
	 The Classics Homepage