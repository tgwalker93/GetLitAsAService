Volo virum vivere viriliter 
 
 
 
 INCERTI AVCTORIS
VOLO VIRVM VIVERE VIRILITER 
 
 
 
 
 
 
Volo virum vivere viriliter, 
diligam, si diligar equaliter. 
sic amandum censeo, non aliter. 
hac in parte fortior quam Jupiter 
nescio precari 
commercio vulgari; 
amaturus forsitan 
volo prius amari. 
Mulieris animi superbiam 
gravi supercilio despiciam, 
nec maiorem terminum subiciam, 
neque bubus aratrum preficiam; 
displicet hic usus 
in miseros diffusus; 
malo plaudens ludere 
quam plangere delusus. 
Que cupit ut placeat, huic placeam, 
prius ipsa faveat, ut faveam: 
non ludemus alter hanc aleam, 
ne se granum reputet, me paleam; 
pari lege fori 
deserviam amori, 
ne prosternar impudens 
femineo pudori. 
Liber ego liberum me iactito 
casto fore similem Hippolyto; 
non me vincit mulier tam subito 
que seducat oculis ac digito. 
dicat me placere, 
et diligat sincere; 
hoc mihi protervitas 
placet in muliere. 
Ecce, mihi displicet qod cecini, 
et meo contrarius sum carmini, 
tue reus, domina, dulcedini, 
cuius elegantie non memini. 
quia sic erravi, 
sum dignus pena gravi; 
penitentem corripe, 
si placet, in conclavi.
 
 
 
 
 
	 Medieval Latin 
	 The Latin Library 
	 The Classics Homepage