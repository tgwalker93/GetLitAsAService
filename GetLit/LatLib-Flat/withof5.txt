Johann Hildebrand Withof 
 
 
 
 
 JOHANN HILDEBRAND WITHOF
 
 (1694-1769) 
 
 
 
 
 Carmen Seculare (1755)
 
Praepotens mundi Stator, atque Custos 
Omnis hunc totum generis per orbem, 
Terminos fixa sibi destinatos 
Sede colentis:
 
Quo laborantes tremuere terrae 
Nuper irato, tremuere diris 
Hinc & hinc undis tumefacta magni 
Templa profundi.
 
Horret infelix plaga Lusitani, 
Pene disruptis barathri cavernis: 
Stans Olyssippo violenter una 
Concidit hora.
 
Quique Pactolo prius, aut Hydapsi 
Dives, aut Hermo nihil invidebat, 
Praeferens Bactris & utrique dudum 
Se Tagus Indo,
 
Questus immissae sibi luctuosus 
tethyos faevae fremitus, trucemque 
Totius vultum maris, inquilinos 
Luget egentes.
 
Hispali Baetis rabiem, supremas 
Urbibus strages reliquis Iberus, 
Ima Telluris quatiente motu, 
Vimque parabat.
 
Nemini cautas timuere, fundo 
Pene subducto, per aquam natantis 
Ultimae Gades populi ruinas, 
Ultima Calpe.
 
Sensit horrendos Abyle fragores†: 
Cantaber sensit metuens revulsos 
Litoris curvi scopulos, nigrique 
Verbera ponti.
 
Astur effosso sitienter auro 
Concolor montes in humum volutos, 
Et superjectas trepidus fodinis 
Palluit arces.
 
Quid, quod Europae Libyaeque cuncta 
Perculit terror, neque Tingitanam 
Vidit expertem titubante cano 
Maurus Atlante†?
 
Non pares unquam peperit Vesevus 
Mugiens clades†: paribus nec olim 
 Bruttias urbes Siculo revulsit 
Aetna Peloro.
 
Tu tuae nobis, Pater alme, praebens 
Mille clementis monumenta dextra, 
Tale nil quicquam meritos tulisti 
Vivere tuos.
 
Quas tibi grates, tibi quas canemus 
Debita moti pietate laudes†? 
Posse credemus tibi quo Parenti 
Ture litari?
 
Nos tot afflictis misere per orbem 
Gentibus compar levitate turba, 
Forsan & pejor, nec adhuc sub ipso 
Sana reatu?
 
Proderunt census nihil hic Sabaei: 
Nil frequentantes Arabum liquores 
Suavis halatum cumuli per aras: 
Nil bovis exta;
 
Quidquid & laeta pecudis per herbas 
Amne Clitumnus, vitreusque lotum 
Mincius vidit, per aprica quicquid 
Rura Galesus.
 
Casta deteris tibi cespitantum 
Sordibus semper placuere corda, 
Si pedi rectae modo trita rursus 
Compita vitae:
 
Nos tot indignos bona si potitos 
Voce non tantum labiis natante, 
Corde sed fracto, sed agente sursum 
Mente fatemur.
 
Luce terrenos superante visus 
Vivis immensus; sed adire Christum 
Phosphorum mandas, & amare lucem, 
Nocte fugata.
 
Patre te miti, Duce te benigno, 
Jam per annorum spatiosa centum 
Teuteburgensis cecinere luco 
Tempora Musae.
 
Nec diu, Mavors iterata quamvis 
Tela vibraret, potuit morari 
Caepta Parnasi semel hic locatis 
Orgia Nymphis.
 
Rora cum Rheno gracilis marito 
Vidit hic junctis Dryadum Napaeis 
Rite saltantum tot utramque praeter 
Agmina ripam.
 
Ipse ducebat pater, ipse Paean, 
Barbiton pulsans hilares choreas, 
Verna vicinae referente Majo 
Gaudia silvae.
 
Artibus sacris sua laus, suumque 
Constitit nunquam decus imminutem: 
Constitit vivax & in omne virtus 
Nobilis aevum.
 
Se per humanae Sophies vireta, 
Perque divinae, docilis Juventus 
Sivit ad laudes & honesta recto 
Tramite duci.
 
Se finat Tempe per amoena posthac 
Impedimentis eadem remotis, 
Da DEus, duci, DEus o, bonorum 
Fons & origo.
 
Quos juvat clamor cupidos protervae 
Per Camoenarum pia castra rixae, 
Vilis incultos retinere mores 
Plebis omittant.
 
Barbaros non hic Corybantas armant 
Saeva turritae sacra Dindymenes, 
Dum movent mentem geminata diris 
Ritibus aera.
 
Hic procul Thracum feritate comis 
Attico regnat Gravitas lepore, 
Qui Cleantheae bene jacta spiret 
Semina frugis.
 
Glandibus pasci cupiat ferinis 
Arcadum proles: Solyme det omni, 
Det dapes Hellas Latiumque nostrae 
Gentis alumno.
 
Vulgus hinc cesset procul o profanum, 
Plebs verecundis aliena Sacris 
Phocidos castae, mera plebs, inerti 
Dedita ventri:
 
Quamlibet centum veteres adornent 
Atrium cerae clypeis refulgens. 
Nullus hic lixis locus est, vacerris 
Nullus ineptis.
 
Hic sumus docti, sumus elegantes, 
Si sumus digni titulo, nec ulla 
Sorde nutrimur, vel inerte luxu 
Perdimus aevum.
 
Quoque sit maior gregis altioque 
Dignitas puros latices bibentes, 
Pura carpentis thyma, quaeque nullus 
Spurcet oleto,
 
Sint Duces ipsi sine turpis umbra 
Labis: austero facilem Catoni 
Laelium jungant, feritatis hostes, 
Pacis amici.
 
Verba nil prosunt, meliora nostris 
Quae tot Arpinas, tot Apollinari 
Fudit Andinus sale tincta: solis 
Creditur actis.
 
Si viros multum iuvat esse doctos, 
Plus iuvet, vulgu nucibus relictis, 
Esse prudentes, Sapientiaeque 
Nectare pastos.
 
Digna res coelo, rabulisque major, 
Vatibus, mystis, ducibus, sophisque, 
Christianismus, nova ni gelatos 
Flamma perurat†:
 
Flamma, quae sacro stipulas inanes 
Igne consumens, & Apostulorum 
Confidens linguis animat vigore 
Pectus & ora:
 
Nec tua frontis, Pharisaee, rugas, 
Inverecundam neque Sadducaei, 
Sed viri lustrans placidi modestam 
Lumine menten.
 
Ite plebeji, procul ite, Fastus†: 
Livor I vecors, sibi commodando 
Luridum spargens, aliis nocendo 
Virus Echidnae.
 
Compotes Artis docilesque paucos, 
Judices Artis sed adesse multos, 
Improbae dos est ab Apelle risae 
Congrua turbae.
 
Pejus est stulto nihil erudito. 
Mite coelestis vitiis repurgat 
Veritas pectus, sacra Nympha, regum 
Stemmate major.
 
Hanc petant omnes iuvenes senesque 
Mentis insigni recalentis oestro, 
Quotquot inscribi eupiunt Minervae 
Nomina peplo.
 
Sic novi centum peragantur anni 
Teutoburgensi faciles Lyceo, 
Dum sacra Numen benedict ipsum 
Coelitus Aedi.
 
Artibus, iuncta pietate, pulcris 
 Pectorum ditet novus arva cultus, 
Et propagentur meliora lapsis 
Secula seclis.
 
Lima Claubergi peracuta scabro 
Qualibet rursus poliat remoto, 
Sit licet dispar methodus: diserti 
Lima Graneni.
 
Hundios, veri nova, redde, fulcra, 
Fuchsios comi gravitate claros, 
Mente Feltmannos avida tuendi 
Jura docentum:
 
Graevios fama, pietate sanctos 
Redde Mastrichtos, DEus,† & capaces 
Artis Henninos, neque Zoilorum 
Dicta morantes:
 
Tollios laudem meritos tot orsis, 
Et Theoninis sine mente rosos 
Dentibus turbae sibi vindicantis 
Jura licenter:
 
Candidae prisco fidei tenaces 
More Mensingas, facilisque vitae 
Brandios cultu bona posterorum 
Verba merentes:
 
Quicquid & vere nitidum piumve, 
Moribus cultum, variaque praestans 
Dote tot quondam celebrata nostris 
Lustra tulerunt.
 
Regis Astraeam revocantis ardor 
Mentis accendat studio minores: 
Orphanis tutum viduisque constet 
Semper asylum.
 
Vile Fucorum genus abdicetur: 
Simplici regnet sacer ore Candor: 
Vera, quae vulgo periere, dentur 
Nomina rebus.
 
Non petat causas malesanus omnes 
Semper in nexu ferieque rerum, 
Cui placet cortex, pueros iuvante 
Digna triumpho.
 
O nuces omni vacuae medulla! 
Plausus o vecors! gregis o superbi 
Densa caligo! Manus est ubique 
Numinis alti.
 
Numen in coelo dare iura praesens, 
Numen in terra: superesse tempus 
Alterum: larvis semel abstinendum, 
Pectora credant.
 
Sit pudor, coecos & adhinniente 
Turpibus nugis levitate fractos, 
Quamlibet tandem trepidos ad umbram, 
Dicere fortes.
 
Fortis est, qui nil metuit cupitve: 
Fortis est Aequi rigidus satelles†: 
Teste qui coelo sibi victor ipsi 
Vivit & ultor.
 
Sit DEI Nomen venerationi: 
Nesciens Regnum tenebras propinquet: 
Sacra sit terrae, velut una caelo, 
Norma Voluntas.
 
Nulla prorumpens Phlegethonte tabes 
Incubet terris: elementa laetos 
Praebant vultus. sera classicorum 
Murmura cessent.
 
Posteri cantus validos Withofi 
Vatis affirment habuisse pondus, 
Sacra quos summi Jovis aeviternum 
Diphthera servet.
 
 
 
 
 
 
	 Neo-Latin 
	 The Latin Library 
	 The Classics Page