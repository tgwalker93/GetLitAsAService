Nero: Act V.1 
 
 

 
 Actus V, scena 1 
 
 

 UMBRA OCTAVIAE 

 

 soror Neronis, nec tamen vere soror,
 

nedum uxor, orba patre, matre, et iam diu
 

fratre spoliata, vidua viduanti viro, 

haurire coelum desii, at caelo fruor; 

dedique pulsa pellici in solio locum.   3135 

coelum petendum est: imperia pellex tenet;
 

Augusta et ipsa, et filia ipsius, parum
 

vivax, parentum ut innocens crimen luat. 

non exul alia milites, cives, patres 

maiore luctu affecit: infaustus, brevis
  3140 

popularis amor est: Manlios, Gracchos amat,  

quin perdit: et idem patruus, et Drusus pater
 

sensere, et uxor patrui, haud meriti malum.
 

id gemina sensit Iulia, at merito suo 

utraque impudica, pulsa, conclusa insulis.  3145 

at robur illis aderat aetatis; prius 

laeta aliqua laetae viderant, praesens malum
 

minuere, quod erat, dum recordantur bonum. 

ego lustra vix dum quatuor vel egi, mali
 

praesaga, vitae exempla gemo: nec dum tamen
  3150 

morte acquiesco: nec dies unquam fuit 

a morte matris, quin ferat gemitus meos:
 

conscia nec unquam scisse quid laetum velit,  

nisi morte lethum cum fero, et iubeor mori, 

"sum vidua," dixi; "sed soror vivam:" negant.  3155 

testor novercam, patruum, fratrem, patrem; 

noverca parcat, adiuvet frater, tegat 

patruus, pater defendat: at surdis cano 

astringor utique vinculis, vena undique 

artus per omnes solvitur, tarde fluens  3160 

pressus pavore labitur sanguis: vapor 

e praecalente balneo exanguem necat. 

 o saeva; nec adhuc sanguine extinguit sitim
 

Poppaea, sed quod loquitur accersit caput, 

spectatque: sed et haec, qua parum credit, cadet.
   3165 

me caedit. alii cedet ut nubat Nero; 

qualis Domitio nupta si patri prius, 

cum rebus hominum quam melius actum foret!  

o monstra; nec adhuc civibus parcit Nero, 

nec civitati, caedibus cives, domos  3170 

flammis, ruinis, destruens, strage omnia. 

tollere Neronem pessimum, votum optimis: 

tollere Neroni pessimo fatum optimos. 

morietur ipsa, si mori pietas potest, 

proh sancta pietas: sed an adhuc vivit Nero?
   3175 

an parricidam video et homicidam sui? 

sic est, et ipse in Oedipo dices tuo, 

 yaneðn sÉ
ênvge sÊggamow, mhtÆr, patÆr. 
 

 
 


 Actus V, scena 2 [Actus I, scena 2]
  

 CIVES ROMANI QUATUOR, CUBICULARIUS NERONIS, NERO
 

 Incendium. 

 

 CIV. 1 o subvenite civibus, cives: domos
  

ignis pererrat: ignis, en ignis furit,   3180 

populatur, ingrassatur hac, illac. 

 Intrat 2. ad Austrum 1 <et>3 

 CIV. 2 ubi?

 CIV. 1 ecce, ecce ad Austrum.

 CIV. 2 curro.

 CIV. 3 quo curris? tua 

domus ardet.

 CIV. 2 heu me: quomodo auxiliam feram?
 

 Exit 2. 

 CIV. 3 auxilia velox facile praecurrit
malum. 

 Intrat 4. 

 CIV. 4 o subvenite civicis flammis.
 

 

 CIV. 3 ubi?  3185 

 Ad Boream 2. 

  CIV. 4 septentrionem
versus en flammae volant. 

vorant, vagantur.

 CIV. 1 quomodo exortas putes? 

unde excitatas?

 CIV. 4 in malo hoc aliud
malum, 

nec origo, sed nec finis apparet mali. 

at opem ista poscunt.

 CIV. 3 promptam at impediunt opem
   3190 

et arcta itinera, flexae et enormes viae; 

clamor, ululatus, faeminis, pueris, viris, 

senibusque, dubiis quid petant, quid non petant. 

pars haec moratur, illa festinat; trahit 

haec, illa retrahit: spectat a tergo? latus  3195 

premitur: lateribus consulit? tergum perit. 

aedibus, ut aedes servet, in vicum fugit; 

refugit in aedes, aliquid in vicum ut ferat. 

servare nequiens sua, suis ibit comes. 

longuinqua pariter proximis ardent, ruunt.  3200 

videre fumus, clamor audire impedit. 

nisi ignis, ignis, ignis, aspicitur nihil: 

nisi ignis, unda, unda, ignis, auditur nihil. 
 

 Redit 2 cum situlis. 

 CIV. 2 unda, unda inundet.
 

 Intrat cubicularius iactans faces. 

 CUB. unda mittatur, nisi 

vis mergi in unda!

 CIV. 2 nonne restinguam?

 CUB. sine.
  3205 

 CIV. 2 flammas?

 CUB. an audes?

 CIV. 2 audeo; sed istas faces
 

authoritate qua iacis, iactas?

 CUB. mihi 

est author.

 CIV. 2 et quis?
 

 

 CUB. quid tua?
pende, et peri.  
 

 Evolant 2 et cubicularius. 

 CIV. 1n ista liceant? an Nero est author
mali 

male iussit ille? an iste liberius furit, 

iussisse fingens? ignis, ut castris solet, 3210 

micat omni in urbe: civis exportat sua, 

miles aliena rapit: alius alium trahit, 

exturbat, exturbatur; opprimitur, premit. 

qui fugit, ab alio; a se perit, qui non fugit. 

opem unde petiit, reperit inopinam necem.    3215 

avidos hiatus alta mors pandit; novi 

imago lethi, gravior et letho, venit. 

dolor in dolore, luctus in luctu recens.
 

ruit omnis aetas, sexus, exitio pari. 

comes parenti natus, adolescens seni,  3220 

moritur: cremandis non deest rogus; at suus 

cuiusque non est, omnium est unus rogus.
 

 Ad 4. 

 tu clade tanta quid siles, horres, stupes?


 CIV. 4 quid loquar, agamve nescio: quis non
stupet,  
 

quasi pastor, agros sternit ubi torrens novus?
   3225 

quis noctis huius funera loquendo explicet?
 

lacrhrymis labores aequet? extremum malum, 

exhausit ignis lachrymas: en ut ruat 

multos per annos domina dominantum urbium
 

urbs Roma: ubique luctus, et ubique est pavor,
   3230 

et ubique mors est: hac agunt, illac ferunt.
 

aura movet ignes; ignis et ad auras furit.
 

noctem ignis aufert luce; sed fumo diem.
 

extinguat ignes, ignibus lucens Tybris. 

sed nec dii hominibus, nec deis parcunt vagi
   3235 

ignes, ad unum templa, cum templis deos 

vastando; ut unus urbe nunc tota deus 

dominetur, altus Mulciber: nunquam tulit
 

hac urbe tanta spolia Vulcanus, nisi  

cum Gallus olim, et huius hoc mensis die,  3240 

et cepit, et cremavit hanc Brenno duce. 

sed Brennus hostis mitior, quam nunc Nero;
 

parti pepercit; concremat totam Nero; 

nempe regiones Roma bis septem tulit: 

vix quarta pars intacta: tres aequae solo:  3245 

semiusta, lacera tecta septem aliae ferunt. 

nisi mente captus quis suam incendat domum?
 

suos trucidet subditos? o sic luat, 

ut innocentes luimus, horum author nocens. 
 

 Nero conspicitur, laetus. 

 sed ille, veste scenica, en turri edita
   3250 

videt, et miserias publicas credo canet. 
 

 Nero e turri Mecoenatica, habitu citharaedi. 

  NERO o vota tandem
expleta: faelicem diem. 
 

supra supremos, o Nero, nunc fers gradum. 

id semper animo, semper in voto fuit, 

ut vivus urbem perderem votum attigi;  3255 

superavi: id unum deerat, ut tanti boni 

spectator essem, imo actor: alluxit bene. 

mihi perbeatus Priamus est visus, suam 

dominationem et patriam amittens simul. 

par, qua beatus; qua miser, dispar; fruor  3260 

ditione, patriam perdidi: o factum optime!
 

quam pulchra flamma est! plaudo fortunae meae.  

pulchre videre videor incensum Ilium: 

et canere ëlvsin Ilii, ut par
est, iuvat.  

 CIV. 1 in matre canitur filia, et Roma Ilio.  3265 

 CANTIO NERONIS, ëlvsiw
 

 musae Pierides, dicite,
dicite, 

exustum Danais ignibus Ilium. 

hos ignes Hecube partuirit Ilio: 

hos ignes Helene subdidit Ilio: 

hos ignes Paridis iudicium dedit:  3270 

hos ignes Veneris praesidium tulit, 

Neptunum superat Mulciber aemulus, 

et Iuno Venerem, Pallas Apollinem. 

aedes Iliacas flamma perambulat: 

incumbunt gravius Pergama Pergamo.  3275 

cladem clade premit dira calamitas. 

strages, et fragor est, et cinis Ilium. 

Atridae resonant Marte duces, io. 

Argivi reduces ingeminant, io. 

o foelix Priamus, cantio Troadum,  3280 

qui secum moriens regna tulit sua. 

 CIV. 3 foelicitatem hanc nequis invideat tibi.
 

at Hecubae, et Helenae, et Paridi, si peius potest, 

sit peius, in nos qui faces iactent suas. 
 

 Flexis genibus ut audiatur. 

 illi precamur (audiant superi preces)
  3285 

incendiorum (quisquis est) diro fabro, 

in immerentes qui ista, sint, o sint, malis, 

mala cumulata; sint paria nostris mala, 

et Hecubae et Helenae, et Paridis et Priami mala; 

sin ista bona sint, quae ipse fateatur mala.  3290 

 NERO quid ore rabido funditis diras truces?
  

nec scitis in quem.

 CIV. 4 quisquis est, Caesar, luat.
 

 NERO luet; ideoque serio inquirens reos 

in Christianos incidi, invisum genus 

hominum, et maleficum, cui superstitio nova  3295 

repressa saepe erupit, ut palmae solent.
 

Iudaea caepit, Roma hoc excepit malum; 

pudenda cuncta quo fluunt celebri loco. 

aliqui fatentur: hos agite, rapite ut lubet: 

tegite ferarum pellibus, morsu canum  3300 

laniate: crucibus figite, et flammis date.  

in noctis usum urantur, ubi deerit dies. 

hortos in hoc spectaculum cedo meos: 

mixtusque vobis supplicia cernam lubens.

 CIV. 1 illine meriti, nescio, an miseri magis.
 
   3305 

nec ista nobis, sed tibi faciunt satis. 

nobis minatur, quod Sibyllinis libris 

olim illa cecinit.  3308a 

 trÐw d¢
trihkos¤vn peritellom°nvn §niaut«n  3308b 

 ÑRvma¤ouw
¶mfulow Ùleð stãsiw. 

hoc movet, terret, tenet.
  3310 

 NERO solvetur hoc vos, in Sibyllinis libris 

non invenitur carmen adductum.

 CIV. 4  sed hoc, 

 ¶sxatow
AÞnead«n mhtroktÒnow
ægemoneÊsei. 

 NERO bona verba, cives, facta si exigitis bona. 

quae vetera concremavit alienus dolus;  3315 

augustiora, cura restituet mea: 

quamque lateritiam capio, marmoream dabo:
 

meusque sumptus rudera aggesta egeret, 

purgabit haustas areas, ustas domos 

spatia viarum lata, vicorum ordines,  3320 

stagna, arva, silvae, porticus, quid not erit? 

natura quod negarit, ars victrix dabit. 

vos in laboris praemium et sumptus mei, 

Neroniam vocate, quam Romam prius. 

verum reliquias nequis attingat suas:  3325 

sed conferendis sumptibus quisque afferat, 
 

 Cives singillatim se subducunt.  

 provincialis, municeps, civis, sui 

tributa census: dona non tantum sua 

Achaia et Asia, at numinum huc mittat simul 

simulachra: praedae divites cedant dei,  3330 

cum diis trophaea, vota, sacrata omnia. 

sed quid loquor? dilapsa plebs non audiet: 

vos facite, comites, sentiat factis gravem.  
 

 Exit Nero cum suis. 

 
 


 Actus V, scena 3 [Actus I, scena 3]
 
 

 SENECA, PAULINA, CLEONICUS 

 

 SEN. potestne fieri? credat hoc quisquam?
iubet 

Nero, venenum mihi meus praesens ferat  3335 

libertus?

 CLEO. at te liberat ab illo tuus 

libertus.

 PAUL. animam liberat fidus suam. 

 CLEO. prior in patronum, in principem minor est fides. 

virtus patroni principis vicit scelus. 

male mos geratur pessimo, mors optimo   3340 

ut ingeratur: egomet o moriar prius!

 PAUL. pietas superbos deserit, ad humiles venit.

 SEN. huc signa amoris, oscula, amplexus, manus?

 CLEO. amplexus angit. osculum afflatu inficit: 

manus illa panem ostendit, haec lapidem tenet.    3345 

 SEN. citius peribit?

 PAUL. citius et pereat nocens, 

quam non nocenti noceat.

 SEN. hic amor? haec fides?
 
 

 PAUL. amor an in ullum est, an fides, cui nec fides, 

nec amor in ullum?

 SEN. sic Nero Senecae bonus?

 PAUL. bonus an in alios esse, non in se bonus  3350 

poterit? Neronem sic Seneca, Senecam Nero 

novit? nec odit? odit, et credit bonum? 

Nero bonus ut sit, at Tigellinus malus: 

malus urget, instat, invidet, culpat, premit. 

ut temere, nimium es dives, et nimium bonus.   3355 

 SEN. littus ego legi, vela contraxi, mare
 

deserui, in ipso mergor allisus vado. 

rarus per urbem, rarus invisor domi; 

vito comitantes, quasi valetudo mala, 

quasi nervus aeger: quid Tigellinus magis,  3360 

quid Caesar optet?

 CLEO. optat opulento necem, 

caesi ut fruatur opibus.

 SEN. o inopes opes, 

quas cura magna congerit, maior tenet; 

matres miseriae, servitutis pignora, 

onera, aut pericla: praeda praedonem vocat:  3365 

nudum latro transmittit: at non spe lucri 

nudus petatur, minus habet, perdet minus, 

minus dolebit: plus dolet qui plus habet. 

bona tanta perdem? quid fatue dicis bona, 

quae possidentem pessimis perdunt modis?  3370 

ob opes nocetur, non nocent dominis opes.
 

sed quo veneni genere sublatum cupit.

 CLEO. quo vis.
 

 SEN. habetur gratia. cicutam velim. 

vixisse volui ut Socrates, et sic mori; 

probus, philosophus, innocens, laetus, senex.  3375 

vicit venenum Socrates; vincam meum. 

bibet veneni vel sui partem malus. 

 PAUL. bibat ipse totum: vincere, ulcisci potes; 

potes opulentus vivere; an maius mori, 

vinci, enecari, timidus, infamis, miser,  3380 

quam fortis ultor, victor incolumis, frui
 

te, me, tuisque? num Seneca, quod se necet,
 

male ominando dictus? o omen malum 

averte prudens: vive mihi, si non tibi. 

vitam memineris in tua verti meam.   3385 

nec vivis uni, nec moreris: in te sene 

mihi iuniori parcitur: in uno duos 

violet venenum spiritus violans tuos. 

mihi chare, mihi te commodes, vivas mihi.

 SEN. Paulina, caveam quo tibi, caveo mihi:  3390 

quia tibi charus, charior factus mihi. 

amor iste in uno et gaudium, et merces mihi. 

timor et salutem munit, et reficit meam. 

ut me magis ames, an petam?

 PAUL. an possum
magis?

 SEN. ut me magis amem, tu petis, et ecce
impetras.  3395 

timorem, amorem, mihi tuum, et nostrum imputes. 

sed si necesse est mihi mori, num tu simul 

moriere?

 PAUL. moriar.

 SEN. frigide.

 PAUL. at moriar.

 SEN. simul?

 PAUL. si sit necesse.

 SEN. tibi?

 PAUL. mihi.

 SEN. sed si mihi?

 PAUL. et tibi.

 SEN. quid horres?

 PAUL. horreo mortem tuam.  3400 

 SEN. horrenda non est, qua vel ulterius nihil,
 

vel quicquid ultra, melius est vita optima: 

medicina, portus, meta, perfugium a malis. 

medicina sanet; num magis morbus iuvet?
 

portus patescit; num mare undosum placet?  3405 

meta appropinquat; currere an retro vacat? 

perfugium apertum; profuga quin patriam petis? 

via, vita; coelum, patria; mors illuc iter: 

circuitus illa, haec exitus: corpus mihi 

quasi poena, pondus, carcer, hospitium, labor.  3410 

pusilla res est, anima; res magna est meae
 

contemptus animae: transeat missa, evolet 

emancipata, libero coelo frui. 

sit turpe rapto vivere, at pulchrum mori.
 

tandem necesse quod sit, id libeat cito.  3415 

 PAUL. audi, philosophe, quod qua, vel ex te,
audii. 
 

timere mortem sit malum, quia non malum: 

optare mortem sit malum, quia non bonum. 

nam timidus itidem vult mori, cum non opus;
 

non vult, cum oportet: facile contemnit miser  3420 

vitam: is validior, esse qui poterit miser.
 

vix ulla virtus, respuas vitam; amplior,
 

patiare vitae damna, nec iactes iugum.   

nisi imperator melior et maior iubet, 

statione ne decede; sin melior vocat,  3425 

nec, ut otiosus lucifuga, hybernis sede.
 

malus ille servus, qui malum dominum fugit:
 

fugitive serve, an optimum dominum fugis? 

onus est? repone fessus; haud falso abiice. 

carcer, domusque est? ut migraturus quidem  3430 

habita; at nec ipsum carcerem effringas; necque, 

ut Nero, propinquam cum tua incendas domum. 

natura quem decernit, expecta exitum. 

sapiente vis indigna: mortem ne attrahe;
 

admitte: vitam ne oderis, si non ames.  3435 

nec res pusilla est anima, nisi et animus tibi 

pusillus: homine maius in mundo nihil; 

nil animo in homine: nam quid in mundo deus
 

id anima in homine: magna nec res est tuae 

contemptus animae, nisi viros magnos putes  3440 

quanti sit anima nescios, plebem infimam. 

fera nulla, ut in se saeviat, tam sit fera.
 

sibi parricida, (nomen o nimium leve) 

vult forte divus esse, quia non vult homo! 

qui peremit alium, latro; num, qui se, bonus?  3445 

si te trucidet alius, homicidam execrer: 

tu te trucidas meque; sed amandus mihi? 

deus esse donat; nec dei donum abnue;   

nec nisi petenti redde depositum deo. 

 nec vita, nec mors, tua tibi ferenda est modo:  3450 

aliis utramque, et iudici summo approbes. 

summa manet animas maestitia, quae se necent. 

denique mulieri terribile quam sit mori, 

e terribilibus ultimum, quamvis seni, 

quamvis coactae, cogita, et cogas mori.  3455 

ab utroque potius pelle et interitum, et metum. 

prius Neronem aggredere, quam te Nero: 

aggressus ille est; sequere: non audes? metus 

prohibet? quis ille? mortis: en mortis metus
 

et Senecam adoritur: pellit ad mortem tamen.  3460 

acsi ante nimbum sponte submergat ratim 

rector, procellam quia rati infestam timet.

 SEN. iniicis et animo scrupum, et ardori moram.sed adesse video
quos peroptabam viros. 

 Dimittit uxorem et libertum. 

 [Actus I, scena 4]
 
 

 Intrant Fenius Rufus praefectus, Subrius Flavius tribunus,
Sulpicius Asper centurio. 

 RUF. quousque, Seneca, patimur ad agendum
fati?  3465 

querimur, studemus? vota meditamur pia? 

meliora coelos poscimus? at agimus nihil? 

agenda; non precanda; quod turpe est viris, 

effaeminati, quodque militibus probro, 

morimur inulti; an vivimus inertes magis?  3470 

sepelimus ante funus animatos adhuc? 

anima est, at animus nullus; animosos nego. 

nos turpiter deprimimus, et capita abdimus, 

submissa colla dum Tigellinus ferit. 

te criminatur, quia probus, dives, potens.  3475 

 me, vita, fama quia melior, odit parem: 

crimine fatigat criminis purum: facit 

ut metuar illum qui metuo, quoniam malus: 

me Iuliam stuprasse confectam obiicit: 

ulcisci et illam velle sublatam arguit.  3480 

odium arguendo utrique, et exitium parit. 

quousque, Seneca, patimur ad agendum fati?  

 SEN. cui chara virtus, chara virtutum actio, 

tutela curae est, Rufe, quid tantum mala  

privata quereris? mitte mea, mitte et tua.  3485 

mala, quae duorum, levia: commune est malum. 

utinam, quod aliis, in caput Senecae ruat! 

calamitates sub iugum misi meas. 

venena soli mixta quam laetus bibam!  

patiar lubenter, non lubens faciam scelus.  3490 

 FLAV. vox imperante digna, quam dispar tamen
 

nunc imperanti! talis, o talis regat,  

lupo sit ille praeda, qui se agnum facit.
 

dura nisi facimus patimur: audendum est: habet
 

res acta caput, a capite felicem exitum.  3495 

agatur aliquid. 

 SEN. et quid?

 FLAV. aliquid.

 SEN. non times?

 FLAV. nisi timor ipse, terribile in istis nihil.
 

mihi, tibi, ab illo timeo: sed pellit timor 

timorem; et illum tollet, ut tollat metum. 

Nudat ensem Flavius.

 SEN. quae spes?

 FLAV. in isto.

 SEN. in principem?

 FLAV. egregie malum.  3500 

 SEN. malus, at ferendus.

 FLAV. si bonos alios ferat.

 SEN. poteris tribunus unus?

 FLAV. Caium senex 
 

mollisque potuit Chaerea: et Brutos duos
 

hic esse, et in me Cassios credas duos. 

satis unus.

 RUF. at non unus audebis: praeest  3505 

praefectus, a Nerone qui primas tenet; 

Sulpicius et adest centurio: Granius tibi
 

et Statius; illi Scaurus et Paulus pares. 

sed cum premetur tibi Nero, quis haeres erit? 

ASPER odium Neronis, inque Pisonem favor,  3510 

iam concitavit milites, equites, patres.

 FLAV. egregius haeres: quam nihil probro refert
 

citharaedus ut subinde moveatur loco, 

tragoedus et successor in scena regat!  

quem nulla virtus, aliqua si species, probat;  3515 

luxus, voluptas in scelera pronum ferent.  

sed age, Neronem Piso premat, illum statim
 

nos opprimamus, Seneca ut imperium gerat, 

sapiens, modestus, gratus, opulentus, potens. 
 

 Intervenit Natalis. 

  ASPER en Senecam ab
illo qui volens visat, venit  3520 

Natalis. 


 SEN. auditu arcete; mihi gravior salus, 

et amor quietis: colloquia neutrum iuvent.

 RUF. tu, Flavi, ad illos: linquar ego Senecae comes.  
 

 Exeunt Seneca et Rufus. 

 [Actus I, scena 5]
 

 SULPICIUS ASPER, ANTONIUS NATALIS, SUBRIUS FLAVIUS
 

 ASPER Natalis, an parata Pisoni omnia?


 NAT. vix dum.

 ASPER parare properet: abiiciat
moras.  3525 

differre noceat: dubitat? incepto est opus: 

facto opus: at ille forte consultat; dies
 

prolatat; haeret: prodit et perdit suos. 

bonum, celeritas: mora, malum: pellat moram. 

quot convenitis?

 NAT. quinquies numero decem.  3530 

 FLAV. multi nimis: non multa tam multis fides.

 NAT. sua probra quosdam, iniuriae quosdam suae, 

quosdam novarum rerum amor, quosdam metus,
 

fortuna quosdam exesa, quosdam spes rei 

melioris; aliquos Piso bonus, amplus, decens;  3535 

omnes Neronis odia, mala iuncta omnium 

dare nomen urgent, incitant; iungunt, tenent. 

quid multa? multi vix tegunt, pauci haud valent.

 FLAV. agite: quod unus non agat, plures agent. 

illi una cervix, pluribus plures manus.  3540 

caeso tyranno gratior nulla hostia: 

sanguine tyranni suavior nullus liquor. 

expedit ipsa res reliqua: caeptum velim.

 NAT. vos Piso spectat, ut locum et tempus rei 

aptum legatis: idque iam praesens rogat.  3545 
 

 Piso cum suis advenit. 

 [Act I, scena 6]
 

 C. PISO, PLAUTIUS LATERANUS, FLAVIUS SCEVINUS, SUBURIUS
FLAVIUS, ANTONIUS NATALIS, SULPICIUS ASPER, EPICHARIS, ALII
 

 PISO non est quod addam de fide vestra,
viri 

fortes, fideles: bona, mala, en vobis, mihi 

eadem, ab eodem: quod decet amicos, idem 

nolumus, idemque volumus; hinc sese offerunt 

gratia, potestas, fama, libertas, opes:  3550 

illinc egestas, iudicia, mortes, metus.
 

quam verba suadent illa, et haec terrent magis. 

periclitari per decus praestat necem, 

quam depilatos vivere, emunctos mori. 

nisi anima misera quid manet, et illa in metu?  3555 

illa igitur aliquid audeat; et animam trahat
 

hosti Neroni. vos legite tempus, locum.

 LAT. non differendum tempus, ubi notum est scelus. 

tua villa, Piso, est aptus ad caedem locus:
 

Caesar ibi crebro balneas, epulas init.  3560 

securus hospes, mittit excubias, suam 

molem reponit. ponat et vitam sacer.

 PISO id hospitalis Iupiter sacrum vetet: 

id dii penates, polluam ut mensae sacra. 

Syllanus et Vestinus hinc crimen struent,  3565 

meque antevertent: melius ad causam meam, 

in urbe, in illa civium spoliis domo 

extructa, in alta luce, vel in ipso foro 

facietis, id quod publicae fiet rei.

 FLAV. caedendus alios inter? in scena canens  3570 

cedatur; at si solus, incensa domo 

dum nocte profugus cursat huc illuc: iubet 

decus inter alios aggredi, solum salus.

 SCEV. imo ubi frequentat Caesar, in circo Ceres
 

celebranda ludis, aditus hic promptus patet;  3575 

Lateranus, acsi subsidia rebus suis 

precetur, advolutus, incautum premat, 

prosternat, animi validus et membris valens. 

sic impeditum quisquis audebit, premat, 

feriat, trucidet: postulat primos sibi  3580 

pugio hic Salutis tractus e templo, sacer 

magni operis: istum Caesaris tinget cruor! 
 

 Nudat pugionem Scevinus. 

 NAT. primis secundas, tertias, quis non
feret? 

"tyrannicidis repete!" Caianis fuit  

in ore. nobis an "Salus," an sit "Fides?"  3585 

an quisque dicat aemulis gladiis, "feri?"

 ASPER imo imo, feriat quisque, sed dicat nihil. 

prodit, et hoc ipsum dicere, ferire impedit. 

ubi Piso?

 PISO in aede Cereris opperiar. necem 

post absolutam Rufus accersat, ferat  3590 

in castra, vulgi ac militum ut maior favor, 

Antoniamque Claudii comitem volo. 

ite, ite fortes; ite faelices.  
 

 Exit Piso cum Laterano <et> caeteri. 

 SCEV. vale 

 brevi imperator, Caesar.

 FLAV. aut nullus brevi. 

 EPICHARIS, SVBURIUS FLAVIUS, SULPICIUS
ASPER, SCEVINUS 

 EPI. breve, breve tempus, o viri, siquidem
viri,  3595 

capiatis in re tam gravi: spes ac metus 

mittantur: agite, quod agitis: lentum incitet 

res ipsa; timidum, quod vir est; omnes, fides. 

ego, quia Caesar saepe laetatur mari, 

quosdam illigabo ex classe primores duces.  3600 

ut potero (et aliqua potero) suppetias feram.
 
 

 Exit Epicharis. 

 ASPER mirum putabo, in dispari si par
fides 

aetate, sexu, genere, fortuna, ordine, 

inter mulieres, milites, equites, patres. 

Scevine, tu memineris, ut primas feras.  3605 
 

 Exeunt Asper et Flavius. 

 [Actus I, scene 7] 

 SCEVINUS, MILICHUS LIBERTUS
 

 SCEV. meminero, Miliche quam te amem,
nosti!  

 MIL. scio.

 SCEV. libertus ex me!

 MIL. scio.

 SCEV. patronus ego!

 MIL. scio.

 SCEV. debere mihi te.

 MIL. me scio.

 SCEV. sed quid nunc agam, 

scis?

 MIL. scire potero.

 SCEV. tibi fides . . .  

 MIL. in te fides.

 SCEV. . . . testatus ut sim scis!

 MIL. scio: cautum decet.  3610 

 SCEV. effer libellos. 

 Exit Milichus. 

 primus ego feriam? negat 

mens dissoluta, languida, et somno stupens
 

vita: minus igitur fama suspectum feret. 

talis Caligulae Chaerea; et talis fuit 

Brutus Superbo: iam fatis virtus diu  3615 

celata: fallam nomen; audebo.   
 

 Redit cum testamenti tabulis. 

  at redit
 

Milichus: sigillum appono: iam cautum satis.
 

si charus aliquis servus, hunc mitto manu: 

sit nummus aliis: me manent lautae dapes. 
 

 Pugionem tradet 

 pugio iste, Miliche, prae vetustate est
hebes:  3620 

saxo asperetur, clarus ardescat mucro. 

cerota, Miliche, et stiptyca, ut par est, quibus 

vulnera ligantur, sanguis inhibetur, para. 

crastinus ut ut erit, laetus hunc sumam diem.
 
 

 Exit Scevinus. 

 MIL. (solus) ab ore laetus, maestus ex
animo magis.  3625 

quid ista vult laetitia? sermones vagi? 

pugio acuendus? tabula signata? et dapes? 

et dona? mox fomenta vulneribus? quid est? 

an aliquis illum? an ille nunc aliquem ferit? 

ferit ille: sed quem? Caesarem. sic est. scelus  3630 

tantum ille? faciet. ego scelus celo? fides 

minor in patronum, in principem maior decet. 

quam fidei ab illo, perfidiae ab isto meae 

maiora referam praemia: et fas et fides, 

mensque a patrono liberum cedat memor.  3635 

an prodam, an abdam, consulam uxorem meam.
 
 
 
 
 
	 Gwinne 
	 Neo-Latin 
	 The Latin Library 
	 The Classics Homepage