Statius: Silvae I
		 

		 
		 
	 
	
 

 PVBLIVS PAPINIVS STATIVS 
SILVAE I 

 

 
 STATIVS STELLAE SVO SALVTEM 
 

 
Diu multumque dubitavi, Stella iuvenis optime et in 
 studiis nostris eminentissime, qua parte evolvisti, an hos 
libellos, qui mihi subito calore et quadam festinandi voluptate fluxerunt, cum singuli de sinu meo pro [ . . . . ] congregatos ipse dimitterem. quid enim o [ . . . . ] quoque auctoritate editionis onerari, quo adhuc pro Thebaide mea, 
quamvis me reliquerit, timeo? sed et Culicem legimus et 
Batrachomachiam etiam agnoscimus, nec quisquam est 
inlustrium poetarum qui non aliquid operibus suis stilo 
remissiore praeluserit. quid quod haec serum erat continere, cum illa vos certe quorum honori data sunt haberetis? sed apud ceteros necesse est multum illis pereat 
ex venia, cum amiserint quam solam habuerunt gratiam 
celeritatis. nullum enim ex illis biduo longius tractum, 
quaedam et in singulis diebus effusa. quam timeo ne verum istuc versus quoque ipsi de se probent! 
  Primus libellus sacrosanctum habet testem: sumendum 
enim erat 'a Iove principium.' centum hos versus, quos 
in ecum maximum feci, indulgentissimo imperatori postero die quam dedicaverat opus, tradere est iussum. 'potuisti illud'--dicet aliquis--'et ante vidisse.' respondebis 
illi tu, Stella carissime, qui epithalamium tuum, quod 
mihi iniunxeras, scis biduo scriptum. audacter mehercles, 
sed tantum tamen hexametros habet et fortasse tu pro 
collega mentieris. Manilius certe Vopiscus, vir eruditissmus et qui praecipue vindicat a situ litteras iam paene 
fugientes, solet ultro quoque nomine meo gloriari villam 
Tiburtinam suam descriptam a nobis uno die. sequitur 
libellus Rutilio Gallico convalescenti dedicatus, de quo 
nihil dico, ne videar defuncti testis occasione mentiri. nam 
Claudi Etrusci testimonium est, qui balneolum a me suum 
intra moram cenae recepit. in fine sunt kalendae Decembres, quibus utique creditur: noctem enim illam 
felicissimam et voluptatibus publicis inexpertam. . . .
 

 
 I. ECVS MAXIMVS DOMITIANI IMP. 
 

 
Quae superinposito moles geminata colosso   
stat Latium complexa forum? caelone peractum 
fluxit opus? Siculis an conformata caminis 
effigies lassum Steropem Brontemque reliquit? 
an te Palladiae talem, Germanice, nobis   5 
effecere manus, qualem modo frena tenentem 
Rhenus et attoniti vidit domus ardua Daci? 
nunc age Fama prior notum per saecula nomen 
Dardanii miretur equi cui vertice sacro 
Dindymon et caesis decrevit frondibus Ide:   10 
hunc neque discissis cepissent Pergama muris, 
nec grege permixto pueri innuptaeque puellae 
ipse nec Aeneas nec magnus duceret Hector. 
adde quod ille nocens saevosque amplexus Achivos, 
hunc mitis commendat eques: iuvat ora tueri   15 
mixta notis belli placidamque gerentia pacem. 
  Nec veris maiora putes: par forma decorque, 
par honor. exhaustis Martem non altius armis 
Bistonius portat sonipes magnoque superbit 
pondere, nec tardo raptus prope flumina cursu   20 
fumat et ingenti propellit Strymona flatu. 
par operi sedes. hinc obvia limina pandit 
qui fessus bellis adsertae munere prolis 
primus iter nostris ostendit in aethera divis; 
discit et e vultu quantum tu mitior armis,   25 
qui nec in externos facilis saevire furores 
das Cattis Dacisque fidem: te signa ferente 
et minor in leges iret gener et Cato castris. 
at laterum passus hinc Iulia tecta tuentur, 
illinc belligeri sublimis regia Pauli,   30 
terga pater blandoque videt Concordia vultu. 
ipse autem puro celsum caput aere saeptus 
templa superfulges et prospectare videris, 
an nova contemptis surgant Palatia flammis 
pulchrius, an tacita vigilet face Troicus ignis   35 
atque exploratas iam laudet Vesta ministras. 
  Dextra vetat pugnas, laevam Tritonia virgo 
non gravat et sectae praetendit colla Medusae. 
ceu stimulis accendit equum, nec dulcior usquam 
lecta deae sedes, nec si, Pater, ipse teneres.   40 
pectora, quae mundi valeant evolvere curas 
et quis se totis Temese dedit hausta metallis. 
it tergo demissa chlamys, latus ense quieto 
securum, magnus quanto mucrone minatur 
noctibus hibernis et sidera terret Orion.   45 
  At sonipes habitus animosque imitatus equestris 
acrius attollit vultus cursumque minatur; 
cui rigidis stant colla iubis vivusque per armos 
impetus, et tantis calcaribus ilia late 
suffectura patent. vacuae pro cespite terrae   50 
aerea captivi crinem tegit ungula Rheni. 
hunc et Adrasteus visum extimuisset Arion, 
et pavet aspiciens Ledaeus ab aede propinqua 
Cyllarus: hic domini numquam mutabit habenas 
perpetuus frenis atque uni serviet astro.   55 
  Vix sola suffieiunt insessaque pondere toto 
subter anhelat humus, nec ferro aut aere: laborant 
sub genio, teneat quamvis aeterna crepido, 
quae superingesti portaret culmina montis 
caeliferique attrita genu durasset Atlantis.   60 
  Nec longae traxere morae. iuvat ipsa labores 
forma dei praesens, operique intenta iuventus 
miratur plus posse manus. strepit ardua pulsu 
machina; continuus septem per culmina ventis 
it fragor et magnae figit vaga murmura Romae.   65 
  Ipse loci custos, cuius sacrata vorago 
famosique lacus nomen memorabile servant, 
innumeros aeris sonitus et verbere crudo 
ut sensit mugire forum, movet horrida sancto 
ora situ meritaque caput venerabile quercu.   70 
ac primum ingentes habitus lucemque coruscam 
expavit maioris equi terque ardua mersit 
colla lacu trepidans, laetus mox praeside viso: 
'salve, magnorum proles genitorque deorum, 
auditum longe numen mihi! nunc mea felix,   75 
nunc veneranda palus, cum te prope nosse tuumque 
immortale iubar vicina sede tueri 
concessum. semel auctor ego inventorque salutis 
Romuleae: tu bella Iovis, tu proelia Rheni, 
tu civile nefas, tu tardum in foedera montem   80 
longo Marte domas. quod si te nostra tulissent 
saecula, temptasses me non audente profundo 
ire lacu, set Roma tuas tenuisset habenas.' 
  Cedat equus Latiae qui contra templa Diones 
Caesarei stat sede fori quem traderis ausus   85 
Pellaeo, Lysippe, duci; mox Caesaris ora 
mirata cervice tulit: vix lumine fesso 
explores quam longus in hunc despectus ab illo. 
quis rudis usque adeo qui non, ut viderit ambos, 
tantum dicat equos quantum distare regentes?   90 
  Non hoc imbriferas hiemes opus aut Iovis ignem 
tergeminum, Aeolii non agmina carceris horret 
annorumve moras: stabit, dum terra polusque, 
dum Romana dies. hoc et sub nocte silenti, 
cum superis terrena placent, tua turba relicto   95 
labetur caelo miscebitque oscula iuxta. 
ibit in amplexus natus fraterque paterque 
et soror: una locum cervix dabit omnibus astris. 
  Vtere perpetuum populi magnique senatus 
munere. Apelleae cuperent te scribere cerae,   100 
optassetque novo similem te ponere templo 
Atticus Elei senior Iovis, et tua mitis 
ora Tarans, tua sidereas imitantia flammas 
lumina contempto mallet Rhodos aspera Phoebo. 
certus ames terras et quae tibi templa dicamus.   105 
ipse colas; nec te caeli iuvet aula, tuosque 
laetus huic dono videas dare tura nepotes.
 

 
 II. EPITHALAMION IN STELLAM ET VIOLENTILLAM 
 

 
Vnde sacro Latii sonuerunt carmine montes? 
cui, Paean, nova plectra moves umeroque comanti 
facundum suspendis ebur? procul ecce canoro 
demigrant Helicone deae quatiuntque novena 
lampade sollemnem thalamis coeuntibus ignem   5 
et de Pieriis vocalem fontibus undam. 
quas inter vultu petulans Elegea propinquat 
celsior adsueto divasque hortatur et ambit 
alternum fultura pedem, decimamque videri 
se cupit et medias fallit permixta sorores.   10 
ipsa manu nuptam genetrix Aeneia duxit 
lumine demissam et dulci probitate rubentem, 
ipsa toros et sacra parat coetuque Latino 
dissimulata deam crinem vultusque genasque 
temperat atque nova gestit minor ire marita.   15 
  Nosco diem causasque sacri: te concinit iste 
(pande fores!) te, Stella, chorus; tibi Phoebus et Euhan 
et de Maenalia volucer Tegeaticus umbra 
serta ferunt. nec blandus Amor nec Gratia cessat 
amplexum niveos optatae coniugis artus   20 
floribus innumeris et olenti spargere nimbo. 
tu modo fronte rosas, violis modo lilia mixta 
excipis et dominae niveis a vultibus obstas. 
  Ergo dies aderat Parcarum conditus albo 
vellere, quo Stellae Violentillaeque professus   25 
clamaretur hymen. cedant curaeque metusque, 
cessent mendaces obliqui carminis astus, 
fama tace: subiit leges et frena momordit 
ille solutus amor, consumpta est fabula vulgi 
et narrata diu viderunt oscula cives.   30 
tu tamen attonitus, quamvis data copia tantae 
noctis, adhuc optas permissaque numine dextro 
vota paves. pone o dulcis suspiria vates, 
pone: tua est. licet expositum per limen aperto 
ire redire gradu: iam nusquam ianitor aut lex   35 
aut pudor. amplexu tandem satiare petito 
(contigit!) et duras pariter reminiscere noctes. 
digna quidem merces, et si tibi Iuno labores 
Herculeos, Stygiis et si concurrere monstris 
fata darent, si Cyaneos raperere per aestus   40 
hanc propter: tanti Pisaea lege trementem 
currere et Oenomai fremitus audire sequentis. 
nec si Dardania pastor temerarius Ida 
sedisses, haec dona forent, nec si alma per auras 
te potius prensum aveheret Tithonia biga.   45 
  Sed quae causa toros inopinaque gaudia vatis 
attulit, hic mecum, dum fervent agmine postes 
atriaque et multa pulsantur limina virga, 
hic, Erato iucunda, doce. vacat apta movere 
colloquia, et docti norunt audire penates.   50 
  Forte, serenati qua stat plaga lactea caeli, 
alma Venus thalamo pulsa modo nocte iacebat 
amplexu duro Getici resoluta mariti. 
fulcra torosque deae tenerum premit agmen Amorum; 
signa petunt quas ferre faces, quae pectora figi   55 
imperet; an terris saevire an malit in undis, 
an miscere deos an adhuc vexare Tonantem. 
ipsi animus nondum nec cordi fixa voluntas: 
fessa iacet stratis, ubi quondam conscia culpae 
Lemnia deprenso repserunt vincula lecto.   60 
hic puer e turba volucrum, cui plurimus ignis 
ore manuque levi numquam frustrata sagitta, 
agmine de medio tenera sic dulce profatur 
voce (pharetrati pressere silentia fratres): 
'scis ut, mater,' ait 'nulla mihi dextera segnis   65 
militia: quemcumque hominum divumque dedisti, 
uritur. at quondam lacrimis et supplice dextra 
et votis precibusque virum concede moveri, 
o genetrix: duro nec enim ex adamante creati, 
sed tua turba sumus. clarus de gente Latina   70 
est iuvenis, quem patriciis maioribus ortum 
nobilitas gavisa tulit praesagaque formae 
protinus e nostro posuit cognomina caelo. 
hunc egomet tota quondam (tibi dulce) pharetra 
improbus et densa trepidantem cuspide fixi.   75 
quamvis Ausoniis multum gener ille petitus 
matribus, edomui victum dominaeque potentis 
ferre iugum et longos iussi sperare per annos. 
ast illam summa leviter (sic namque iubebas) 
lampade parcentes et inerti strinximus arcu.   80 
ex illo quantos iuvenis premat anxius ignes, 
testis ego attonitus, quantum me nocte dieque 
urgentem ferat: haud ulli vehementior umquam 
incubui, genetrix, iterataque vulnera fodi. 
vidi ego et immiti cupidum decurrere campo   85 
Hippomenen, nec sic meta pallebat in ipsa. 
vidi et Abydeni iuvenis certantia remis 
brachia laudavique manus et saepe natanti 
praeluxi: minor ille calor quo saeva tepebant 
aequora: tu veteres, iuvenis, transgressus amores.   90 
ipse ego te tantos stupui durasse per aestus 
firmavique animos blandisque madentia plumis 
lumina detersi. quotiens mihi questus Apollo 
sic vatem maerere suum! iam, mater, amatos 
indulge thalamos. noster comes ille piusque   95 
signifer armiferos poterat memorare labores 
claraque facta virum et torrentes sanguine campos; 
sic tibi plectra dedit, mitisque incedere vates 
maluit et nostra laurum subtexere myrto. 
hic iuvenuapsus suaque aut externa revolvit   100 
vulnera; pro! quanta est Paphii reverentia, mater, 
numinis: hic nostrae deflevit fata columbae.' 
  Finis erat: tenera matris cervice pependit 
blandus et admotis tepefecit pectora pennis. 
illa refert vultum non aspernata rogari:   105 
'grande quidem rarumque viris, quos ipsa probavi, 
Pierius votum iuvenis cupit. hanc ego, formae 
egregium mirata decus cui gloria patrum 
et generis certabat honos, tellure cadentem 
excepi fovique sinu; nec colla genasque   110 
comere nec pingui crinem deducere amomo 
cessavit mea, nate, manus. mihi dulcis imago 
prosiluit. celsae procul aspice frontis honores 
suggestumque comae. Latias metire quid ultra 
emineat matres: quantum Latonia Nymphas   115 
virgo premit quantumque egomet Nereidas exsto. 
haec et caeruleis mecum consurgere digna 
fluctibus et nostra potuit considere concha, 
et si flammigeras potuisset scandere sedes 
hasque intrare domos, ipsi erraretis, Amores.   120 
huic quamvis census dederim largita beatos, 
vincit opes animo. queritor iam Seras avaros 
angustum spoliare nemus Clymeneaque deesse 
germina nec virides satis inlacrimare sorores, 
vellera Sidonio iam pauca rubescere tabo   125 
raraque longaevis nivibus crystalla gelari. 
huic Hermum fulvoque Tagum decurrere limo, 
nec satis ad cultus; huic Inda monilia Glaucum 
Proteaque atque omnem Nereida quaerere iussi. 
hanc si Thessalicos vidisses, Phoebe, per agros,   130 
erraret secura Daphne. si in litore Naxi 
Theseum iuxta foret haec conspecta cubile, 
Gnosida desertam profugus liquisset et Euhan. 
quod nisi me longis placasset Iuno querelis, 
falsus huic pennas et cornua sumeret aethrae   135 
rector, in hanc vero cecidisset Iuppiter auro. 
sed dabitur iuveni cui tu, mea summa potestas, 
nate, cupis, thalami quamvis iuga ferre secundi 
saepe neget maerens. ipsam iam cedere sensi 
inque vicem tepuisse viro.' sic fata levavit   140 
sidereos artus thalamique egressa superbum 
limen Amyclaeos ad frena citavit olores. 
iungit Amor laetamque vehens per nubila matrem 
gemmato temone sedet. iam Thybridis arces 
Iliacae: pandit nitidos domus alta penates   145 
claraque, gaudentes plauserunt limina cygni. 
  Digna deae sedes, nitidis nec sordet ab astris. 
hic Libycus Phrygiusque silex, hic dura Laconum 
saxa virent, hic flexus onyx et concolor alto 
vena mari, rupesque nitent quis purpura saepe   150 
Oebalis et Tyrii moderator livet aeni. 
pendent innumeris fastigia nixa columnis, 
robora Dalmatico lucent satiata metallo. 
excludunt radios silvis demissa vetustis 
frigora, perspicui vivunt in marmore fontes.   155 
nec servat natura vices: hic Sirius alget, 
bruma tepet, versumque domus sibi temperat annum. 
  Exsultat visu tectisque potentis alumnae 
non secus alma Venus quam si Paphon aequore ab alto 
Idaliasque domos Erycinaque templa subiret.   160 
tunc ipsam solo reclinem adfata cubili: 
'quonam hic usque sopor vacuique modestia lecti, 
o mihi Laurentes inter dilecta puellas? 
quis morum fideique modus? numquamne virili 
summittere iugo? veniet iam tristior aetas.   165 
exerce formam et fugientibus utere donis: 
non ideo tibi tale decus vultusque superbos 
meque dedi viduos ut transmittare per annos, 
ceu non cara mihi. satis o nimiumque priores 
despexisse procos. at enim hic tibi sanguine toto   170 
deditus unam omnes inter miratur amatque, 
nec formae nec stirpis egens: nam docta per urbem 
carmina qui iuvenes, quae non didicere puellae? 
hunc et bissenos (sic indulgentia pergat 
praesidis Ausonii!) cernes attollere fasces   175 
ante diem; certe iam nunc Cybeleia movit 
limina et Euboicae carmen legit ille Sibyllae. 
iamque parens Latius, cuius praenoscere mentem 
fas mihi, purpureos habitus iuvenique curule 
indulgebit ebur, Dacasque (et gloria maior)   180 
exuvias laurosque dabit celebrare recentes. 
ergo age, iunge toros atque otia deme iuventae. 
quas ego non gentes, quae non face corda iugali? 
alituum pecudumque mihi durique ferarum 
non renuere greges; ipsum in conubia terrae   185 
aethera, cum pluviis rarescunt nubila, solvo. 
sic rerum series mundique revertitur aetas. 
unde novum Troiae decus ardentumque deorum 
raptorem, Phrygio si non ego iuncta marito? 
Lydius unde meos iterasset Thybris Iulos?   190 
quis septemgeminae posuisset moenia Romae 
imperii Latiale caput, ni Dardana furto 
cepisset Martem, nec me prohibente, sacerdos?' 
  His mulcet dictis tacitaeque inspirat honorem 
conubii. redeunt animo iam dona precesque   195 
et lacrimae vigilesque viri prope limina questus, 
Asteris et vatis totam cantata per urbem, 
Asteris ante dapes, nocte Asteris, Asteris ortu, 
quantum non clamatus Hylas. iamque aspera coepit 
flectere corda libens et iam sibi dura videri.   200 
  Macte toris, Latios inter placidissime vates, 
quod durum permensus iter coeptique laboris 
prendisti portus. nitidae sic transfuga Pisae 
amnis in externos longe flammatus amores 
flumina demerso trahit intemerata canali,   205 
donec Sicanios tandem prolatus anhelo 
ore bibat fontes: miratur dulcia Nais 
oscula nec credit pelago venisse maritum. 
  Quis tibi tunc alacri caelestum in munere claro, 
Stella, dies? quanto salierunt pectora voto,   210 
dulcia cum dominae dexter conubia vultus 
adnuit! ire polo nitidosque errare per axes 
visus. Amyclaeis minus exsultavit harenis 
pastor ad Idaeas Helena veniente carinas; 
Thessala nec talem viderunt Pelea Tempe,   215 
cum Thetin Haemoniis Chiron accedere terris 
erecto prospexit equo. quam longa morantur 
sidera! quam segnis votis Aurora mariti! 
  At procul ut Stellae thalamos sensere parari 
Letous vatum pater et Semeleius Euhan,   220 
hic movet Ortygia, movet hic rapida agmina Nysa. 
huic Lycii montes gelidaeque umbracula Thymbrae 
et Parnasus honos: illi Pangaea resultant 
Ismaraque et quondam genialis litora Naxi. 
tunc caras iniere fores comitique canoro   225 
hic chelyn, hic flavam maculoso nebrida tergo, 
hic thyrsos, hic plectra ferunt; hic enthea lauro 
tempora, Minoa crinem premit ille corona. 
  Vixdum emissa dies, et iam socialia praesto 
omina, iam festa fervet domus utraque pompa.   230 
fronde virent postes, ecfulgent compita flammis, 
et pars immensae gaudet celeberrima Romae. 
omnis honos, cuncti veniunt ad limina fasces, 
omnis plebeio teritur praetexta tumultu; 
hinc eques, hinc iuvenum questus, stola mixta laborat.   235 
felices utrosque vocant, sed in agmine plures 
invidere viro. iamdudum poste reclinis 
quaerit Hymen thalamis intactum dicere carmen 
quo vatem mulcere queat. dat Iuno verenda 
vincula, et insigni geminat Concordia taeda.   240 
hic fuit ille dies: noctem canat ipse maritus, 
quantum nosse licet. sic victa sopore doloso 
Martia fluminea posuit latus Ilia ripa; 
non talis niveos strinxit Lavinia vultus 
cum Turno spectante rubet; non Claudia talis   245 
respexit populos mota iam virgo carina. 
  Nunc opus, Aonidum comites tripodumque ministri, 
diversis certare modis: eat enthea vittis 
atque hederis redimita cohors, ut pollet ovanti 
quisque lyra. sed praecipui qui nobile gressu   250 
extremo fraudatis opus, date carmina festis 
digna toris. hunc ipse Coo plaudente Philitas 
Callimachusque senex Vmbroque Propertius antro 
ambissent laudare diem, nec tristis in ipsis 
Naso Tomis divesque foco lucente Tibullus.   255 
  Me certe non unus amor simplexque canendi 
causa trahit: tecum similes iunctaeque Camenae, 
Stella, mihi, multumque pares bacchamur ad aras 
et sociam doctis haurimus ab amnibus undam. 
at te nascentem gremio mea prima recepit   260 
Parthenope, dulcisque solo tu gloria nostro 
reptasti. nitidum consurgat ad aethera tellus 
Eubois et pulchra tumeat Sebethos alumna; 
nec sibi sulpureis Lucrinae Naides antris 
nec Pompeiani placeant magis otia Sarni.   265 
  Heia age, praeclaros Latio properate nepotes, 
qui leges, qui castra legant, qui carmina ludant. 
acceleret partu decimum bona Cynthia mensem, 
sed parcat Lucina precor; tuque ipse parenti 
parce, puer, ne mollem uterum, ne stantia laedas   270 
pectora; cumque tuos tacito natura recessu 
formarit vultus, multum de patre decoris, 
plus de matre feras. at tu, pulcherrima forma 
Italidum, tandem merito possessa marito, 
vincla diu quaesita fove: sic damna decoris   275 
nulla tibi; longe virides sic flore iuventae 
perdurent vultus, tardeque haec forma senescat.
 

 
 III. VILLA TIBVRTINA MANILII VOPISCI 
 

 
Cernere facundi Tibur glaciale Vopisci 
si quis et inserto geminos Aniene penates, 
aut potuit sociae commercia noscere ripae 
certantisque sibi dominum defendere villas, 
illum nec calido latravit Sirius astro   5 
nec gravis aspexit Nemeae frondentis alumnus: 
talis hiems tectis, frangunt sic improba solem 
frigora, Pisaeumque domus non aestuat annum. 
  Ipsa manu tenera tecum scripsisse Voluptas 
         . . .            9a 
tunc Venus Idaliis unxit fastigia sucis 
permulsitque comis blandumque reliquit honorem 
sedibus et volucres vetuit discedere natos. 
  O longum memoranda dies! quae mente reporto 
gaudia, quam lassos per tot miracula visus! 
ingenium quam mite solo, quae forma beatis   15 
ante manus artemque locis! non largius usquam 
indulsit natura sibi. nemora alta citatis 
incubuere vadis; fallax responsat imago 
frondibus, et longas eadem fugit umbra per undas. 
ipse Anien (miranda fides) infraque superque   20 
saxeus hic tumidam rabiem spumosaque ponit 
murmura, ceu placidi veritus turbare Vopisci 
Pieriosque dies et habentes carmina somnos. 
litus utrumque domi, nec te mitissimus amnis 
dividit: alternas servant praetoria ripas,   25 
non externa sibi fluviorum obstare queruntur. 
Sestiacos nunc Fama sinus pelagusque natatum 
iactet et audaci victos delphinas ephebo: 
hic aeterna quies, nullis hic iura procellis, 
numquam fervor aquis. datur hic transmittere visus   30 
et voces et paene manus. sic Chalcida fluctus 
expellunt fluvii, sic dissociata profundo 
Bruttia Sicanium circumspicit ora Pelorum. 
  Quid primum mediumve canam, quo fine quiescam? 
auratasne trabes an Mauros undique postes   35 
an picturata lucentia marmora vena 
mirer, an emissas per cuncta cubilia nymphas? 
huc oculis, huc mente trahor. venerabile dicam 
lucorum senium? te, quae vada fluminis infra 
cernis, an ad silvas quae respicis, aula, tacentis,   40 
qua tibi tota quies offensaque turbine nullo 
nox silet et nigros imitantia murmura somnos? 
an quae graminea suscepta crepidine fumant 
balnea et impositum ripis algentibus ignem, 
quaque vaporiferis iunctus fornacibus amnis   45 
ridet anhelantes vicino flumine nymphas? 
  Vidi artes veterumque manus variisque metalla 
viva modis. labor est auri memorare figuras 
aut ebur aut dignas digitis contingere gemmas; 
quicquid et argento primum vel in aere minori   50 
lusit, et enormes manus est experta colossos. 
dum vagor aspectu visusque per omnia duco, 
calcabam necopinus opes. nam splendor ab alto 
defluus et nitidum referentes aera testae 
monstravere solum, varias ubi picta per artes   55 
gaudet humus superatque novis asarota figuris. 
expavere gradus. 
  Quid nunc iungentia mirer 
aut quid partitis distantia tecta trichoris? 
quid te, quae mediis servata penatibus arbor 
tecta per et postes liquidas emergis in auras,   60 
quo non sub domino saevas passura bipennes? 
et nunc ignaro forsan vel lubrica Nais 
vel non abruptos tibi demet Hamadryas annos. 
quid referam alternas gemino super aggere mensas 
albentesque lacus altosque in gurgite fontes?   65 
teque, per obliquum penitus quae laberis amnem, 
Marcia, et audaci transcurris flumina plumbo? 
an solum Ioniis sub fluctibus Elidis amnem 
dulcis ad Aetnaeos deducat semita portus? 
illic ipse antris Anien et fonte relicto,   70 
nocte sub arcana glaucos exutus amictus 
huc illuc fragili prosternit pectora musco, 
aut ingens in stagna cadit vitreasque natatu 
plaudit aquas. illa recubat Tiburnus in umbra, 
illic sulpureos cupit Albula mergere crines;   75 
haec domus Egeriae nemoralem abiungere Phoeben 
et Dryadum viduare choris algentia possit 
Taygeta et silvis accersere Pana Lycaeis. 
quod ni templa darent alias Tirynthia sortes, 
et Praenestinae poterant migrare sorores.   80 
  Quid bifera Alcinoi laudem pomaria vosque, 
qui numquam vacui prodistis in aethera, rami? 
cedant Telegoni, cedant Laurentia Turni 
iugera Lucrinaeque domus litusque cruenti 
Antiphatae; cedant vitreae iuga perfida Circes   85 
Dulichiis ululata lupis, arcesque superbae 
Anxyris et sedes Phrygio quas mitis alumno 
debet anus; cedant, quae te iam solibus artis 
avia nimbosa revocabunt litora bruma. 
  Scilicet hic illi meditantur pondera mores;   90 
hic premitur fecunda quies, virtusque serena 
fronte gravis sanusque nitor luxuque carentes 
deliciae, quas ipse suis digressus Athenis 
mallet deserto senior Gargettius horto; 
haec per et Aegaeas hiemes Pliadumque nivosum   95 
sidus et Oleniis dignum petiisse sub astris, 
si Maleae credenda ratis Siculosque per aestus 
sit via: cur oculis sordet vicina voluptas? 
hic tua Tiburtes Faunos chelys et iuvat ipsum 
Alciden dictumque lyra maiore Catillum;   100 
seu tibi Pindaricis animus contendere plectris, 
sive chelyn tollas heroa ad robora, sive 
liventem satiram nigra rubigine turbes, 
seu tua non alia splendescat epistola cura. 
  Digne Midae Croesique bonis et Perside gaza,   105 
macte bonis animi, cuius stagnantia rura 
debuit et flavis Hermus transcurrere ripis 
et limo splendente Tagus. sic docta frequentes 
otia, sic omni detectus pectora nube 
finem Nestoreae precor egrediare senectae.
 

 
 IV. SOTERIA RVTILII GALLICI 
 

 
Estis, io, superi, nec inexorabile Clotho 
volvit opus, videt alma pios Astraea Iovique 
conciliata redit, dubitataque sidera cernit 
Gallicus. es caelo dive, es, Germanice, cordi 
(quis neget?): erubuit tanto spoliare ministro   5 
imperium Fortuna tuum. stat proxima cervix 
ponderis immensi damnosaque fila senectae 
exuit atque alios melior revirescit in annos. 
ergo alacres quae signa colunt urbana cohortes, 
inque sinum quae saepe tuum fora turbida questum   10 
confugiunt leges, urbesque ubicumque togatae 
quae tua longinquis implorant iura querelis, 
certent laetitia, nosterque ex ordine collis 
confremat, et sileant peioris murmura famae. 
quippe manet longumque aevo redeunte manebit   15 
quem penes intrepidae mitis custodia Romae, 
nec tantum induerint fatis nova saecula crimen 
aut instaurati peccaverit ara Tarenti. 
  Ast ego nec Phoebum, quamquam mihi surda sine illo 
plectra, nec Aonias decima cum Pallade divas   20 
aut mitem Tegeae Dircesve hortabor alumnum; 
ipse veni viresque novas animumque ministra, 
qui caneris; docto nec enim sine numine tantus 
Ausoniae decora ampla togae centumque dedisti 
iudicium mentemque viris. licet enthea vatis   25 
excludat Piplea sitim nec conscia detur 
Pirene: largos potius mihi gurges in haustus 
qui rapitur de fonte tuo, seu plana solutis 
quom struis orsa modis seu quom tibi dulcis in artem 
frangitur et nostras curat facundia leges.   30 
quare age, si Cereri sua dona merumque Lyaeo 
reddimus, et dives praedae tamen accipit omni 
exuvias Diana tholo captivaque tela 
Bellipotens; nec tu (quando tibi, Gallice, maius 
eloquium fandique opibus sublimis abundas)   35 
sperne coli tenuiore lyra. vaga cingitur astris 
luna, et in Oceanum rivi cecidere minores. 
  Quae tibi sollicitus persolvit praemia morum 
urbis amor! quae tum patrumque equitumque notavi 
lumina et ignarae plebis lugere potentes!   40 
non labente Numa timuit sic curia felix, 
Pompeio nec celsus eques nec femina Bruto. 
hoc illud: tristis invitum audire catenas; 
parcere verberibus nec qua iubet alta potestas 
ire, set armatas multum sibi demere vires   45 
dignarique manus humilis et verba precantum; 
reddere iura foro nec proturbare curules, 
et ferrum mulcere toga. sic itur in alta 
pectora, sic mixto reverentia fidit amori. 
  Ipsa etiam cunctos gravis inclementia fati   50 
terruit et subiti praeceps iuvenile pericli, 
nil cunctante malo. non illud culpa senectae 
(quippe ea bis senis vixdum orsa excedere lustris), 
sed labor intendens animique in membra vigentis 
imperium vigilesque suo pro Caesare curae,   55 
dulce opus. hinc fessos penitus subrepsit in artus 
insidiosa quies et pigra oblivio vitae. 
  Tunc deus, Alpini qui iuxta culmina dorsi 
signat Apollineos sancto cognomine lucos, 
respicit heu tanti pridem securus alumni.   60 
praegressusque moras: 'hinc mecum, Epidauria proles, 
hinc' ait 'i gaudens: datur (aggredienda facultas!) 
ingentem recreare virum. teneamus adorti 
(tendatis iam fila!) colos. ne fulminis atri 
sit metus: has ultro laudarit Iuppiter artes.   65 
nam neque plebeiam aut dextro sine numine cretam 
servo animam. atque adeo breviter, dum tecta subimus, 
expediam. genus ipse suis permissaque retro 
nobilitas; nec origo latet, sed luce sequente 
vincitur et magno gaudet cessisse nepoti.   70 
prima togae virtus illi quoque: clarus et ingens 
eloquio; mox innumeris exercita castris 
occiduas primasque domos et sole sub omni 
permeruit iurata manus, nec in otia pacis 
permissum laxare animos ferrumque recingi.   75 
hunc Galatea vigens ausa est incessere bello 
(me quoque!) perque novem timuit Pamphylia messes 
Pannoniusque ferox arcuque horrenda fugaci 
Armenia et patiens Latii iam pontis Araxes. 
quid geminos fasces magnaeque iterata revolvam   80 
iura Asiae? velit illa quidem ter habere quaterque 
hunc sibi, sed revocant fasti maiorque curulis 
nec permissa semel. Libyci quid mira tributi 
obsequia et missum media de pace triumphum 
laudem et opes tantas? nec qui mandaverat ausus   85 
expectare fuit: gaudet Trasimennus et Alpes 
Cannensesque animae; primusque insigne tributum 
ipse palam laeta poscebat Regulus umbra. 
non vacat Arctoas acies Rhenumque rebellem 
captivaeque preces Veledae et, quae maxima nuper   90 
gloria, depositam Dacis pereuntibus Vrbem 
pandere, cum tanti lectus rectoris habenas, 
Gallice, Fortuna non admirante subisti. 
hunc igitur, si digna loquor, rapiemus iniquo, 
nate, Iovi. rogat hoc Latiae pater inclitus urbis,   95 
et meruit; neque enim frustra mihi nuper honora 
carmina patricio pueri sonuistis in ostro. 
si qua salutifero gemini Chironis in antro 
herba, tholo quodcumque tibi Troiana recondit 
Pergamus aut medicis felix Epidaurus harenis   100 
educat, Idaea profert quam Creta sub umbra 
dictamni florentis opem, quoque anguis abundat 
spumatu: iungam ipse manus atque omne benigne 
virus, odoriferis Arabum quod doctus in arvis 
aut Amphrysiaco pastor de gramine carpsit.'   105 
  Dixerat. inveniunt positos iam segniter artus 
pugnantemque animam; ritu se cingit uterque 
Paeonio monstrantque simul parentque volentes, 
donec letiferas vario medicamine pestes 
et suspecta mali ruperunt nubila somni.   110 
adiuvat ipse deos morboque valentior omni 
occupat auxilium. citius non arte refectus 
Telephus Haemonia, nec quae metuentis Atridae 
saeva Machaonio coierunt vulnera suco. 
  Quis mihi tot coetus inter populique patrumque   115 
sit curae votique locus? tamen ardua testor 
sidera teque, pater vatum Thymbraee, quis omni 
luce mihi, quis nocte timor, dum postibus haerens 
assiduus nunc aure vigil nunc lumine cuncta 
auguror; immensae veluti conexa carinae   120 
cumba minor, cum saevit hiems, pro parte furentis 
parva receptat aquas et eodem volvitur austro. 
  Nectite nunc laetae candentia fila, sorores, 
nectite! nemo modum transmissi computet aevi: 
hic vitae natalis erit. tu Troica dignus   125 
saecula et Euboici transcendere pulveris annos 
Nestoreosque situs! qua nunc tibi pauper acerra 
digna litem? nec si vacuet Mevania valles, 
aut praestent niveos Clitumna novalia tauros, 
sufficiam. sed saepe deis hos inter honores   130 
caespes et exiguo placuerunt farra salino.
 

 
 V. BALNEVM CLAVDII ETRVSCI 
 

 
Non Helicona gravi pulsat chelys enthea plectro, 
nec lassata voco totiens mihi numina, Musas; 
et te, Phoebe, choris et te dimittimus, Euhan; 
tu quoque muta ferae, volucer Tegeaee, sonorae 
terga premas: alios poscunt mea carmina coetus.   5 
Naidas, undarum dominas, regemque corusci 
ignis adhuc fessum Siculaque incude rubentem 
elicuisse satis. paulum arma nocentia, Thebae, 
ponite: dilecto volo lascivire sodali. 
iunge, puer, cyathos et ne numerare labora   10 
cunctantemque incende chelyn; discede Laborque 
Curaque, dum nitidis canimus gemmantia saxis 
balnea dumque procax vittis hederisque, soluta 
fronde verecunda, Clio mea ludit Etrusco. 
ite, deae virides, liquidosque advertite vultus   15 
et vitreum teneris crinem redimite corymbis, 
veste nihil tectae, quales emergitis altis 
fontibus et visu Satyros torquetis amantes. 
non vos quae culpa decus infamastis aquarum, 
sollicitare iuvat; procul hinc et fonte doloso   20 
Salmacis et viduae Cebrenidos arida luctu 
flumina et Herculei praedatrix cedat alumni. 
vos mihi quae Latium septenaque culmina, Nymphae, 
incolitis Thybrimque novis attollitis undis, 
quas praeceps Anien atque exceptura natatus   25 
Virgo iuvat Marsasque nives et frigora ducens 
Marcia, praecelsis quarum vaga molibus unda 
crescit et innumero pendens transmittitur arcu: 
vestrum opus aggredimur, vestra est quam carmine molli 
pando domus. non umquam aliis habitastis in antris   30 
ditius. ipsa manus tenuit Cytherea mariti 
monstravitque artes; neu vilis flamma caminos 
ureret, ipsa faces volucrum succendit amorum. 
non huc admissae Thasos aut undosa Carystos; 
maeret onyx longe, queriturque exclusus ophites:   35 
sola nitet flavis Nomadum decisa metallis 
purpura, sola cavo Phrygiae quam Synnados antro 
ipse cruentavit maculis lucentibus Attis 
quaeque Tyri niveas secat et Sidonia rupes. 
vix locus Eurotae, viridis cum regula longo   40 
Synnada distinctu variat. non limina cessant, 
effulgent camerae, vario fastigia vitro 
in species animoque nitent. stupet ipse beatas 
circumplexus opes et parcius imperat ignis. 
multus ubique dies, radiis ubi culmina totis   45 
perforat atque alio sol improbus uritur aestu. 
nil ibi plebeium; nusquam Temesaea notabis 
aera, sed argento felix propellitur unda 
argentoque cadit, labrisque nitentibus instat 
delicias mirata suas et abire recusat.   50 
  Extra autem niveo qui margine caerulus amnis 
vivit et in summum fundo patet omnis ab imo 
cui non ire lacu pigrosque exsolvere amictus 
suadeat? hoc mallet nasci Cytherea profundo, 
hic te perspicuum melius, Narcisse, videres,   55 
hic velox Hecate velit et deprensa lavari. 
  Quid nunc strata solo referam tabulata crepantis 
auditura pilas, ubi languidus ignis inerrat 
aedibus et tenuem volvunt hypocausta vaporem? 
nec si Baianis veniat novus hospes ab oris,   60 
talia despiciet (fas sit componere magnis 
parva), Neronea nec qui modo lotus in unda, 
hic iterum sudare neget. macte, oro, nitenti 
ingenio curaque puer! tecum ista senescant, 
et tua iam melius discat fortuna renasci!
 

 
 VI. KALENDAE DECEMBRES 
 

 
Et Phoebus pater et severa Pallas 
et Musae procul ite feriatae: 
Iani vos revocabimus kalendis. 
Saturnus mihi compede exsoluta 
et multo gravidus mero December   5 
et ridens Iocus et Sales protervi 
adsint, dum refero diem beatum 
laeti Caesaris ebriamque ~parcen~. 
  Vix aurora novos movebat ortus, 
iam bellaria linea pluebant:   10 
hunc rorem veniens profudit eurus. 
quicquid nobile Ponticis nucetis, 
fecundis cadit aut iugis Idymes; 
quod ramis pia germinat Damascos, 
et quod percoquit ~aebosia~ Caunos,   15 
largis gratuitum cadit rapinis; 
molles gaioli lucuntulique 
et massis Amerina non perustis 
et mustaceus et latente palma 
praegnantes caryotides cadebant.   20 
non tantis Hyas inserena nimbis 
terras obruit aut soluta Plias, 
qualis per cuneos hiems Latinos 
plebem grandine contudit serena. 
ducat nubila Iuppiter per orbem   25 
et latis pluvias minetur agris, 
dum nostri Iovis hi ferantur imbres. 
  Ecce autem caveas subit per omnis 
insignis specie decora cultu 
plebes altera, non minor sedente.   30 
hi panaria candidasque mappas 
subvectant epulasque lautiores; 
illi marcida vina largiuntur: 
Idaeos totidem putes ministros. 
  Orbem, qua melior severiorque est,   35 
et gentes alis insemel togatas; 
et cum tot populos, beate, pascas, 
hunc Annona diem superba nescit. 
i nunc saecula compara, Vetustas, 
antiqui Iovis aureumque tempus:   40 
non sic libera vina tunc fluebant 
nec tardum seges occupabat annum. 
una vescitur omnis ordo mensa, 
parvi, femina, plebs, eques, senatus: 
libertas reverentiam remisit.   45 
et tu quin etiam (quis hoc vocari, 
quis promittere possit hoc deorum?) 
nobiscum socias dapes inisti. 
iam se, quisquis is est, inops beatus 
convivam ducis esse gloriatur.   50 
  Hos inter fremitus novosque luxus 
spectandi levis effugit voluptas: 
stat sexus rudis, insciusque ferri 
ut pugnas capit improbus viriles! 
credas ad Tanain ferumque Phasim   55 
Thermodontiacas calere turmas. 
hic audax subit ordo pumilorum, 
quos natura brevis statim peracta 
nodosum semel in globum ligavit. 
edunt vulnera conseruntque dextras   60 
et mortem sibi (qua manu!) minantur. 
ridet Mars pater et cruenta Virtus, 
casuraeque vagis grues rapinis 
mirantur pugiles ferociores. 
  Iam noctis propioribus sub umbris   65 
dives sparsio quos agit tumultus! 
hic intrant faciles emi puellae, 
hic agnoscitur omne quod theatris 
aut forma placet aut probatur arte. 
hoc plaudunt grege Lydiae tumentes,   70 
illic cymbala tinnulaeque Gades, 
illic agmina confremunt Syrorum, 
hic plebs scenica quique comminutis 
permutant vitreis gregale sulpur. 
  Inter quae subito cadunt volatu   75 
immensae volucrum per astra nubes, 
quas Nilus sacer horridusque Phasis, 
quas udo Numidae legunt sub austro. 
desunt qui rapiant, sinusque pleni 
gaudent dum nova lucra comparantur.   80 
tollunt innumeras ad astra voces 
Saturnalia principis sonantes, 
et dulci dominum favore clamant: 
hoc solum vetuit licere Caesar. 
  Vixdum caerula nox subibat orbem,   85 
descendit media nitens harena 
densas flammeus orbis inter umbras 
vincens Gnosiacae facem coronae. 
conlucet polus ignibus nihilque 
obscurae patitur licere nocti.   90 
fugit pigra Quies, inersque Somnus 
haec cernens alias abit in urbes. 
  Quis spectacula, quis iocos licentes, 
quis convivia, quis dapes inemptas, 
largi flumina quis canat Lyaei?   95 
iam iam deficio tuoque Baccho 
in serum trahor ebrius soporem. 
  Quos ibit procul hic dies per annos! 
quam nullo sacer exolescet aevo! 
dum montes Latii paterque Thybris,   100 
dum stabit tua Roma dumque terris 
quod reddis Capitolium manebit.
 
 
	 
		 Statius 
		 The Latin Library 
		 The Classics Page