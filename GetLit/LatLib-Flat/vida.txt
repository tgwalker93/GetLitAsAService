Vida: Scacchia, Ludus
		 

		 
		 
	 
	
 

 M. HIERONYMUS VIDA CREMONENSIS
 
SCACCHIA, LUDUS (1559)
 

 

 
Ludimus effigiem belli, simulataque veris 
Praelia, buxo acies fictas, et ludicra regna, 
Ut gemini inter se reges albusque, nigerque 
Pro laude oppositi certent bicoloribus armis. 
Dicite, Seriades Nymphae, certamina tanta 
Carminibus prorsus vatum illibata priorum. 
Nulla via est: tamen ire juvat, quo me rapit ardor, 
Inviaque audaci propero tentare juventa. 
Vos per inaccessas rupes, et inhospita euntem 
Saxa, Deae, regite, ac secretum ostendite callem. 
Vos hujus ludi in primis meminisse necesse est. 
Vos primae studia haec Italis monstrastis in oris 
Scacchidis egregiae monimentum insigne sororis. 
Juppiter Aethiopum sedes, et Memnonis arva 
Iverat, Oceani mensas dignatus amici, 
Qui sibi tum optatis junxit Tellurem Hymenaeis. 
Affuit una omnis Superum chorus: omnia festo 
Aequoris immensi resonabant littora plausu. 
Ut dapibus compressa fames, mensaeque remotae, 
Quo Superum mentes ludo mulceret inani, 
Oceanus tabulam afferri jubet interpictam. 
Sexaginta insunt et quattuor ordine sedes, 
Octono. Parte ex omni via limite quadrat 
Ordinibus paribus, necnon forma omnibus una 
Sedibus, aequale et spatium, sed non color unus. 
Alternant semper variae, subeuntque vicissim 
Albentes nigris, testudo picta superne 
Qualia devexo gestat discrimina tergo. 
Tum Superis tacite secum mirantibus inquit: 
Marti aptam sedem, ludicraque castra videtis. 
Hoc campo adversa acies spectare licebit 
Oppositis signis belli simulacra ciere, 
Quae quondam sub aquis gaudent spectacla tueri 
Nereides, vastique omnis gens accola ponti, 
Si quando placidum mare, et humida regna quierunt. 
En vero simulata adsunt qui praelia ludant. 
Sic ait, et versa in tabulam deprompsit ab urna 
Arte laboratam buxum, simulataque nostris 
Corpora, torno acies fictas albasque, nigrasque, 
Agmina bina pari numeroque, et viribus aequis, 
Bis nivea cum veste octo, totidemque nigranti. 
Ut variae facies, pariter sunt et sua cuique 
Nomina. Diversum munus, non aequa potestas: 
Illic, et reges paribus capita alta coronis, 
Et regum pariter nuptas in bella paratas 
Cernere erat. Sunt qui pedibus certamina inire 
Sueti, sunt et equis qui malint, quique sagittis, 
Nec deest quae ferat armatas in praelia turres. 
Bellua. Utrinque Indos credas spectare Elephantes. 
Jamque aciem in versum statuunt, structaeque cohortes 
Procedunt campo, castrisque locantur utrisque. 
Linea principio sublimes ultima reges 
Parte utraque capit quartis in sedibus ambos 
Tractu eodem adversos inter se. Sex tamen aequis 
In medio sedes spatiis hinc inde relictae. 
Sede albus sese nigra tenet, ater in alba. 
Proxima reginas capit orbita. Regibus ambae 
Haerent quaeque suo, dextrum latus altera, laevum 
Altera lege datis tangunt stationibus, atrumque 
Atra tenet campum, spatio stat candida in albo, 
Et proprium servant prima statione colorem. 
Inde sagittiferi juvenes de gente nigranti 
Stant gemini, totidem pariter candore nivali, 
Nomen Areiphilos Graii fecere vocantes, 
Quod Marti ante alios cari fera bella lacessant. 
Continuo hoc inter rex, necnon regia conjux 
Clauduntur medii: duo dehinc utrinque corusci 
Auratis equitis sagulis, cristisque decori 
Cornipedes in aperta parant certamina Martis. 
Tum geminae velut extremis in cornibus arces 
Hinc atque hinc altis stant propugnacula muris, 
Quas dorso immanes gestant in bella Elephanti. 
Postremo subeunt octo hinc, atque inde secundis 
Ordinibus pedites, castrisque armantur utrisque 
Armigeri partim regis, partimque ministrae 
Virginis armisonae, quae prima pericula belli, 
Congressusque ineant primos, pugnamque lacessant. 
Non aliter campis legio se buxea utrinque 
Composuit duplici digestis ordine turmis, 
Adversisque ambae fulsere coloribus alae, 
Quam Gallorum acies alpino frigore lactea 
Corpora si tendant albis in praelia signis 
Aurorae populos contra, et Phaethonte perustos 
Insano Aethiopas, et nigri Memnonis alas. 
Tum pater Oceanus rursus sic ore locutus: 
Coelicolae jam quaenam acies, quae castra videtis, 
Discite nunc (neque enim sunt haec sine legibus arma) 
Certandi leges, nequeant quas tendere contra. 
Principio alterni reges in praelia mittunt 
Quem pugnae numero ex omni elegere suorum. 
Si niger arma ferens primus processit in aequor, 
Continuo adversum semper se candidus offert, 
Nec plures licet ire simul facto agmine in hostem. 
Propositum cunctis unum, studium omnibus unum 
Obsessos reges inimicae claudere gentis, 
Ne quo impune queant fugere, atque instantia fata 
Evitare, etenim capiunt ita praelia finem. 
Haud tamen interea cuneis obstantibus ultro 
Parcunt, sed citius quo regem sternere letho 
Desertum evaleant, caedunt ferro obvia passim 
Agmina. Rarescunt hic illic funere semper 
Utraque castra novo, magis ac magis area belli 
Picturata patet, sternuntque, caduntque vicissim. 
Sed caedentem opus est sublati protinus hostis 
Successisse loco, et conatus vindicis alae 
Sustinuisse semel. Mox si vitaverit ictum, 
Inde referre licet se in tutum praepete planta. 
At pedites prohibent leges certaminis unos, 
Cum semel exierint (facilis jactura) reverti. 
Nec vero incessus cunctis bellantibus idem, 
Pugnandive modus. Pedites in praelia euntes 
Evaleant unam tantum transmittere sedem, 
Inque hostem tendunt adversi, et limite recto. 
Congressu tamen in primo fas longius ire, 
Et duplicare gradus concessum. At cominus hostem 
Cum feriunt, ictum obliquant, et vulnera furtim 
Intentant semper lateri, cavaque ilia caedunt. 
Sed gemini claudunt aciem qui hinc inde Elephanti, 
Cum turres in bella gerunt, ac praelia miscent, 
Recta fronte valent dextra, laevaque retroque 
Ferre aditum contra, campumque impune per omnem 
Proruere, ac totis passim dare funera castris. 
Ne tamen obliquis occultent nixibus ictum, 
Qui tantum mos concessus pugnantibus arcu 
Dilectis Marti ante alios; nam semper uterque 
Fertur in obliquum, spatiis nigrantibus alter, 
Alter candenti semper se limite versat, 
Directisque ineunt ambo fera bella sagittis: 
Nec variare licet, quamvis fas ire per omnem 
Hinc atque hinc campum, atque omnes percurrere sedes. 
Insultat sonipes ferus, atque repugnat habenis. 
Numquam continuo stipata per agmina ductu 
Procurrit. Tantum sursum sese arduus effert 
Semper, et in gyrum gressus magno impete lunat 
Curvatos, duplicemque datur transmittere sedem. 
Si nigrante prius campo expectaverit, album 
Mox petere, et sedis semper mutare colorem 
Lex jubet, ac certo semper se sistere saltu. 
At regina furens animis pars optima belli 
In frontem, in terga, ac dextram, laevamque movetur, 
Itque iter obliquum, sed semper tramite recto 
Procedit, neque enim curvato insurgere saltu 
Cornipedum de more licet. Non terminus olli, 
Nec cursus meta ulla datur. Quocunque libido 
Impulerit, licet ire, modo ne ex agmine quisquam 
Hostilive, suove aditus occludat eunti. 
Nulli etenim super educto fas agmina saltu 
Transiliisse. Equiti tantum haec concessa potestas. 
Cautius arma movent gentis regnator uterque, 
In quibus est omnis spes, ac fiducia belli. 
Omnibus incolumi rege stat cernere ferro: 
Sublato pugna excedunt, et castra relinquunt. 
Ille adeo in bello captus secum omnia vertit. 
Ergo haerens cunctatur, eum venerantur, et omnes 
Agmine circumstant denso, mediumque tuentur. 
Utque armis saepe eripiant, sua corpore bello 
Objiciunt, mortemque optant pro rege pacisci. 
Non illi studium feriendi, aut arma ciendi: 
Se tegere est satis, atque instantia fata cavere. 
Haud tamen obtulerit se quisquam impune propinquum 
Obvius, ex omni nam summum parte nocendi 
Jus habet. Ille quidem haud procurrere longius ausit: 
Sed postquam auspiciis primis progressus ab aula 
Mutavit sedes proprias, non amplius uno 
Ulterius fas ire gradu, seu vulneret hostem, 
Seu vim tela ferant nullam, atque innoxius erret. 
Hic mos certandi, haec belli antiquissima jura. 
Nunc aciem inter se certantes cernite utramque. 
Sic ait: at quoniam, quoties fera bella fatigant 
Mortales, Superi studiis diversa foventes 
Ipsi etiam inter sese odiis bellantur iniquis, 
Maximaque interdum toto ardent praelia caelo, 
Juppiter omnipotens folio rex fatus ab alto, 
Omnes abstinuisse jubet mortalibus armis: 
Atque minis, ne quem foveant, perterret acerbis. 
Tum Phoebum vocat intonsum, Atlantisque nepotem 
Egregium, furto peperit quem candida Maia, 
Insignes ambos facie, et florentibus annis. 
Nondum Mercurius levibus talaria plantis 
Addiderat: nondum Titania lumina agebat 
Per liquidum curru gemmato Phoebus olympum, 
Tantum humeros pharetra insignis, et crinibus aureis. 
Hos pater adversis solos decernere jussit 
Inter se studiis, et ludicra bella fovere, 
Ac partes tutari ambas, quas vellet uterque. 
Necnon proposuit victori praemia digna. 
Dii magni sedere. Deum stat turba minorum 
Circumfusa: cavent sed lege, et foedere pacto, 
Ne quisquam voce, aut nutu ludentibus ausit 
Praevisos monstrare ictus. Quem denique primum 
Sors inferre aciem vocet, atque invadere Martem, 
Quaesitum; primumque locum certaminis albo 
Ductori tulit, ut quem vellet primus in hostem 
Mitteret: id sane magni referre putabant. 
Tum tacitus secum versat quem ducere contra 
Conveniat, peditemque jubet procedere campum 
In medium, qui reginam dirimebat ab hoste. 
Ille gradus duplices superat: cui tum arbiter ater 
Ipse etiam adversum recto de gente nigranti 
Tramite agit peditem, atque jubet subsistere contra 
Advenientem hostem, paribusque occurrere in armis. 
Stant ergo adversis inter se frontibus ambo 
In mediis campi spatiis, ac mutua tentant 
Vulnera nequicquam; neque enim vis ulla nocendi est 
Armigeris, tractu dum miscent praelia eodem. 
Subsidio socii dextra, laevaque frequentes 
Hinc atque hinc subeunt, late et loca milite complent. 
Alternantque vices. Necdum tamen horrida miscent 
Praelia, sed placidus mediis Mars ludit in armis, 
Excursusque breves tentant, tutique tenent se. 
Jamque pedes nigri rectoris, qui prior hostem 
Contra iit, obliquum laeva clam strinxerat ensem, 
Atque album e mediis peditem citus abstulit armis, 
Illiusque locum arripuit praestantibus ausis 
Ah miser ! instantem lateri non viderat hostem. 
Ipse etiam cadit, et pugnas in morte relinquit. 
Tum cautus fuscae regnator gentis ab aula 
Subduxit sese media, penitusque repostis 
Castrorum latebris extrema in fauce recondit, 
Et peditum cuneis stipantibus abditus haesit. 
Nec mora, surgit eques bellator laevus utrinque, 
Et mediis hinc inde insultant coetibus ambo, 
Alternique ruunt, et spargunt fata per hostes. 
Sternuntur pedites passim miseranda juventus, 
Quod nequeant revocare gradum: sonat ungula campo 
In medio, et totis miscentur funera castris. 
Dum vero peditum intentus Latonius heros 
Caedibus instat atrox, equitemque per agmina versat 
Vastatorem alae piceae, longe Arcada major 
Ardor agit tacitis jamdudum invadere furtis 
Magnum aliquid, peditumque ultro saepe obvia transit 
Agmina, cornipedem ducens in praelia laevum, 
Qui regi insidias tendens huc vertitur, atque huc, 
Per mediosque hostes impune infrenis oberrat. 
Constitit, optataque diu statione potitus 
Lethum intentabat pariter regique, Elephantique, 
Alae qui dextro cornu turritus in auras 
Attollens caput ingenti se mole tenebat. 
Delius ingemuit clauso succurrere regi 
Admonitus. Namque indefensum in morte Elephantem 
Linquere se videt, atque ambos non posse periclo 
Eripere, et fatis urgeri cernit iniquis. 
Cura prior sed enim est trepidum defendere regem, 
Quem rapit in dextrum latus. At niger emicat ense 
Stricto eques, et magnis Elephantem intercipit ausis, 
Damnum ingens; neque enim est saevae post virginis arma 
Bellantum numero ex omni magis utilis alter. 
Non tamen impune evades, ait acer Apollo; 
Et peditum cuneis, densaque indagine cingit. 
Ille igitur trepidare metu, certique pericli 
Frustra velle fugam, nam hinc fata minatur Amazon, 
Inde obstat conserta phalanx. Tandem alius acto 
Virginis ense cadit, pulchrae solatia mortis. 
Aestuat alba cohors latere heu minus utilis uno, 
Et magis atque magis furit acri accensa dolore. 
Sicut ubi dextrum taurus certamine cornu 
Amisit, dum se adverso fert pectore in hostem, 
Saevior in pugnam ruit armos sanguine, et alte 
Colla animosa lavans: gemitu omnis sylva remugit, 
Talis erat facies, caesi post fata Elephantis, 
Candentis turmae. Hinc furiis majoribus ardet 
Phoebus, et ultrices hortatur in arma cohortes 
In ferrum et caedes pronus, cupidusque nocendi, 
Incautusque ambas perdit sine lege phalangas. 
Dumque hostes pariter cernat procumbere victos, 
Ipse suos morti indefensos objicit ultro. 
Mercurius melior furto cunctatur, et haerens 
Usque alium ex alio spectando praevidet ictum. 
Saepe ille ex longo meditatus fata superbae 
Reginae peditem perdendum cominus offert, 
Dissimulatque dolos; mox poenitet, et trahit alto 
Improbus, errorem fingens, suspiria corde. 
Jamque sagittiferi e dextro spicula cornu 
Virginis in latus albentis tendebat. Id hostis 
Haud primum sensit, peditemque trahebat in atram 
Laeva aciem rerum ignarus. Verum improba cladem 
Et tantas Erycina Venus miserata ruinas, 
Incauto juveni furtim tacito innuit ore, 
Atque oculis (Phoebo nam forte adversa sedebat) 
Nulla mora, ad nutus divae tremefactus Apollo 
Constitit, atque oculis late agmina circumspexit, 
Et subito insidias sensit, peditemque retraxit, 
Quem contra impulerat dextra impiger. atque periclo 
Reginam eripuit. Tum Maia Atlantide cretus 
Littoreum caveae concessum vocibus implet, 
Reginam captam ingeminans: fremit undique turba 
Coelicolum studiis variis, seseque tuetur 
Phoebus, et his alto fatur de littore verbis: 
Quae porro invidia est dextram ludicra petenti 
Praemia corrigere incautam, in meliusque referre, 
Cum nec pacta vetent ? Quod si Maia sate posthac 
Id sedet omnino prohiberi: lege caveto, 
Quique prior fuerit digitis impulsus in hostem, 
Sive albus, piceusve fuat, discrimine nullo 
Ille eat, et dubii subeat discrimina Martis. 
Dixit, et haec toto placuit sententia circo 
Coelicolis. Venerem obtutu clam versus acerbo 
Juppiter increpuit. Nec sensit filius Arcas. 
Sed puer ingemuit labefactus corda dolore 
Ingenti. Vix se tenuit quin ludicra castra, 
Injectisque acies manibus confunderet ambas. 
Tum secum statuit furtis certare, dolisque 
Omnibus, ac totis fraudes innectere castris. 
Jam tum igitur juvenem pharetratum in praelia ducens 
Cornipedis simulare gradus jubet. Ocius ille 
Emicat, atque albae reginae fata minatur. 
Non Phoebum latuere doli. Subrisit, et ore 
Versus ad astantes: Quamvis accommoda furtis 
Mercurio sit dextra, inquit, fraudique, dolisque, 
Callide Atlantiada, invigiles, haud me tamen ultra 
Fallere erit: jamque improbe iniquam corrige dextram. 
Spectantum cunei ingenti risere theatro, 
Atque Arcas, veluti deceptus imagine falsa, 
Summisit buxum concesso in praelia gressu 
Arcum intendentem. Vigilat jam cautus Apollo 
Fraudesque, insidiasque timens, occultaque furta. 
Ille etenim persaepe, manu dum ducit in hostes 
Alternam buxum, jus contra, et foedera pacta, 
Implicitans celeres digitos, duo corpora bello 
Objiciat simul, observet nisi providus hostis. 
Jamque equitem contra nigrantem candidus arcum 
Intendens sese opposuit pharetratus, et arcet 
Reginae jugulo intentum. Tum dexter oberrat 
Huc atque huc Elephas, niveisque exultat in armis. 
Haeserat in medio, dominae, regique minatus 
Albus eques ratus impune, et jam forte superbus 
Nequicquam spoliorum animum pascebat amore. 
Non tulit hanc speciem juvenis pharetrarus, et arcu 
Contendit calamum, seseque immitit in hostem, 
Fata licet pedes intentet, moriturus in armis 
Insigni pro laude. Alvo mediae haesit arundo 
Stridula, et ima chalybs descendit in ilia adactus. 
Volvitur ille excussus humique, et calcibus auras 
Verberat: in ventos vita indignata recessit. 
Inde sagittiferurm sternit pedes: hunc pedes alter 
Hostili de plebe necat: pugna aspera surgit. 
Turribus occurrunt ingenti mole Elephanti, 
Saeva pharetrigeri contendunt spicula nervis, 
Quadrupedumque gemit bicolor sub verbere campus. 
Incaluere animi parte ex utraque, et in armis 
Concurrunt densi. Simul omnis copia gentis 
Albaeque, piceaeque, duces, ambaeque phalanges, 
Confusaeque acies magno certamine totis 
Densantur campis. Virtus, fortunaque in unum 
Conveniunt. Hi nunc victores agmina versa 
Aequore agunt toto, versis referuntur habenis 
Nunc iidem, variantque vices, et fluctuat omnis 
Area bellorum: vasti velut aequoris undae 
Si quando inter se recluso carcere saeva 
Bella cient animosi Euri, vertuntque profundum 
Ionio in magno, aut undisono Atlanteo, 
Alternos volvunt procurva ad littora fluctus. 
Ar medias acies inter crudescit Amazon 
Candida, plena animis, multisque in millibus ardet. 
Namque sagittiferum incursans, rediensque Elephantem 
Nigrantes sternit. Dextra, laevaque per alas 
Fulminat, atque manu spargens hastilia saevit. 
Bellanti dant tela locum, retroque residunt 
Hinc atque hinc inimicae acies: per tela, per hostes 
Illa ruit pulchram in mortem, simul ultima tentat 
Castra fugae fidens, animosque in bella viriles 
Saeva gerit: penetrat cuneos, aperitque viam vi. 
Tandem fusca cohors, nigrantisque arbiter alae 
Ipse etiam arma suae trepidus, viresque, animosque 
Virginis implorat. Nulla est mora, fervida Amazon 
Emicat, atque ardens, paribus se sistit in armis. 
Quem primum hasta, aut quem postremum bellica virgo 
Demetis, aut quot humi candentia corpora linquis ? 
Semianimes volvuntur equi niveique, nigrique, 
Et peditum cunei, dilectaque pectora Marti 
Aligera juvenes ineuntes bella sagitta. 
Quis cladem fando illius, quis funera pugnae, 
Prostratrosque duces speret se aequare canendo? 
Sternitur omne solum buxo, atque miserrima caedes 
Exoritur. Confusa inter sese agmina caedunt, 
Implicitaeque ruunt albae, nigraeque phalanges. 
Sternuntur pedites, et corpora quadrupedantum. 
Nam versae inter se jactantes mutua tela 
Foemineis ambae nituntur Amazones armis, 
Usque adeo certae non cedere, donec in auras 
Aut haec, aut illa effundat cum sanguine multo 
Saevam animam, sola linquentes praelia morte. 
Interea amborum populorum rector uterque 
Captivos hostes, et victa cadavera bello 
Carcere servabant castris vicina, caventes 
Ne capti semel, aut obita jam morte jacentes 
In vitam revocati iterum certamina inirent. 
At lateri innixus Phoebeo Threicius Mars 
Junctus amicitia puero Arcadi, si quid amico 
Fata sinant prodesse, animum per cuncta volutat, 
Observatque omnes casus: tum corpora bina 
Capta, pharetratum juvenem, peditemque nigrantes 
Coetibus e functis jam vita, atque aethere cassis 
Surripit, et castris rursum clam immitit apertis. 
Ergo iterum gemini captivi praelia inibant, 
Miscebantque manus animosi, atque arma ferebant. 
Haud secus (ut perhibent) cum Colchis nacta cadaver 
Aut virgo Massilla recens, cantuque triformem 
Saepe ciens Hecaten, ac magni numina Ditis, 
Falsam animam insinuat membris, aurasque loquaces, 
Continuo erigitur corpus, loquiturque, videtque, 
Et vivos inter fruitur coelestibus auris. 
Non tulit indignum facinus Junonia proles 
Mulciber (ille dolum solus depraendit) et ore 
Inclamat, Phoebumque monet. Thrax palluit heros 
Depraensus. Phoebo exarsit dolor ossibus ingens. 
Tum Marti pater omnipotens iratus iniqua 
Praesidia abduci, atque indebita corpora bello 
Protinus e castris jubet, atque retexere falsos 
Hinc atque inde ictus, et cuncta in pristina reddit. 
Jamque duces furiis ambo majoribus instant, 
Reginasque ambas conversa per agmina mittunt. 
Caede madent illae, toto aequore fata serentes. 
Considunt tandem observae, regesque tuentur, 
Quaeque suum. Ecce autem bellatrix agminis albi 
A tergo ferro invasit, stravitque nigrantem 
Ignaram. Verum ipsa etiam cadit icta sagitta 
Ah misera, et spoliis haud longum exultat opimis. 
Convertere oculos ambae hinc atque inde cohortes, 
Atque acies lacrymis, et foemineo ululatu 
Ambas incubuisse putes, dum funera ducunt. 
Tum reges moestos ipsa ad praetoria densi 
Agglomerant sese circum: timor omnibus idem 
Incumbit: par tempestas, par hausit utrosque 
Diluvium populos, et sunt sua funera cuique. 
Haud prorsus tamen ambobus defecerat omne 
Robur. Opes restant, et adhuc intacta juventus, 
Tres pedites tibi, Phoebe, sagittifer alter, et ingens 
Bellua turrito dorso. Totidemque tibi, Arcas, 
Excepto Elephante, alta qui nuper in aula 
Pace fruens cecidit positis inglorius armis, 
Eminus aligera percussus arundine pectus. 
Sed dexter tibi restat eques imperditus. Hausit 
Caetera bellantum Mars impius agmina, bellique 
Alea, florentes et desolaverat aulas. 
At Cyllenaeo juveni spes occidit omnis. 
Aestuat amissae gentis memor, et suspirat 
Heroas magnos tot fato corpora functa. 
Non tamen excedit pugna. Fracta agmina bello 
Relliquias tenues immitis Apollinis astu 
Cautior in pugnam mittit, post funera tanta 
Si qua fata sinant gentis sarcire ruinas. 
It nigrum campis agmen. Stat ubique morari, 
Fortunamque omnem tentare, aditusque nocendi. 
Exultat contra non aequo praelia motu 
Cynthius invadens. Facies indigna cohortum, 
Heu facies miseranda ducum ! Raro agmine aperta 
Castra patent laete, viduatae et civibus aulae. 
Moerebant vacuis thalamis regnator uterque 
Jamdudum exosi sine conjuge taedia lecti. 
Primus amor maneat quamvis immotus utrisque, 
Sors tamen ad nova conjugia, atque novos hymenaeos 
Flectit iniqua. Igitur primum rex agminis albi 
Reginae comites olim, fidasque ministras 
Regali invitat thalamo, quae funera moestae 
Post fera bellatricis herae tela irrita bello 
Jactabant acies inter, cuneosque nigrantes 
Oppetere amissae dominae pro caede paratae. 
Sed prius explorare ausus sedet, atque viriles 
Cunctarum spectare animos, ut digna cubile 
Intret. In hostiles sedes, atque ultima castra 
Hortaturque, jubetque, supremam apprendere metam. 
Nulli fas etenim regis sperare cubile 
(Pacta vetant) nisi quae per tela invecta, per hostes 
Transactis spatiis cunctis impune suprema 
Attigerit prius adversi penetralia regis. 
Arrexere animos famulae, pariterque per hostes 
Limitibus properant rectis. Tamen ocyor anteit 
Tertia, quam dextro ducebat semita cornu 
Exultatque, agitatque, animo connubia regis. 
Nam comites spe sublapsa cessere volentes. 
Illa volat coeptis immanibus. Addidit alas 
Gloria praepetibus plantis, et plurima merces. 
Nulla obstat mora. Nec facinus prohibere tyranno 
Cura nigro est, novaque ipse etiam connubia tentat, 
Et vacuis thalamis alias inducere nuptas. 
Ergo iter alternae accelerant, famulamque sinistram 
Quarto limine agit, saltu sed tardior uno 
Parrhasius juvenis. Jamque imperterrita virgo 
Candida, facta potens voti, penetraverat omnes 
Sedes, atque alacris meta consederat alta. 
Tum rector jubet afferri sellamque, tiaramque 
Extinctae ornatus, necnon fulgentia sceptra, 
Dignaturque toro meritam, optatisque hymenaeis. 
Gaudet cana cohors, insultatque eminus atrae. 
Haud lacrymas cohibet Maia satus, aethera voce 
Incessens, pictosque a pectore rupit amictus. 
Nigranti famulae tantum gradus unus ad ipsam 
Restabat metam ah miserae, sed limite recto 
Turritus fera fata Elephas impune minatur 
Insurgens, si supremam contingere sedem 
Audeat, et toto castra obsidet ultima tractu, 
Et pavidam observans extremis sedibus arcet. 
Interea nova regali dignata virago 
Connubio exultans, toto dat funera campo. 
Illam tollit honos novus, et fortuna tumentem. 
Fulminis in morem ruit, atque nigrantia saevit 
Castra per, et sedes, ac sidera territat armis. 
Horrescunt faciem invisam nigra agmina crudae 
Virginis, atque imae exoptant telluris hiatus. 
Diffugiunt trepidi vasto irrumpente fragore 
Hoste, metuque omnes acti glomerantur in unum 
Aulai in medio juxta latera ardua regis. 
Haud secus alta boves sparsae per pascua quondam, 
Ut sensere lupum venientem, protinus omnes 
Conveniunt trepidae, et fortem facto agmine taurum 
Ductorem armenti implorant, ipsique propinquant 
Certatim inter se trudentes cornua rauco 
Murmure: mugitu longe nemora alta resultant. 
At regina furens trepidos toto agmine victrix 
Impingens in terga, ipsique ante omnia regi 
Fata parans, pugnas alta ad praetoria miscet. 
Nunc ruit huc, nunc huc, tunc et, nisi laeva fuisset 
Mens illi, poterat candentem invadere sedem 
Limite in obliquum quarto, et concludere fauces. 
Ultimus ille labor regi, gentique fuisset 
Nigranti, et fatis Arcas lugeret iniquis. 
Nempe erat hinc lethi facilis via in ilia regis, 
Nec poterat quisquam se tantae opponere cladi. 
Sensit Atlantiades tacitus, dubioque tremebant 
Corda metu: accelerare hostem jubet improbus, ictum 
Ne videat, verbisque rapit per inania mentem, 
Castigatque moras: Adeon' juvat usque morari, 
Nec pudor est ? quae tanta animis ignavia ? sic nos 
Increpitas semper cunctantes impiger ipse ? 
His actus, peditem imprudens dum captat Apollo 
Praeteriit fortunam: alacer vocem extulit astris 
Laetitia exiliens Cyllenius. Inde periclo 
Regem ipsum eripiens opponit Amazonis armis 
Haud invitum equitem, qui saevos arceat ictus. 
Tum secum meditans candenti lethum Elephanti, 
Qui meta arcebat famulam, ne regis iniret 
Concessos thalamos, curvato perculit arcu. 
Concidit, atque ictu tellurem bellua vasto 
Pulsavit moriens, dum regi intentat Apollo 
Nequicquam exitium. Tum metam impune ministra 
Nigra tenet (nec Phoebus obest) tam regia conjux. 
Jamque alacres paribus certamina viribus ambo 
Rursum ineunt, nuptasque ferunt in bella secundas. 
Tum, quanquam ambiguae spes sint, incertaque belli 
Alea adhuc, tamen, ac si palmae certus, et omne 
Discrimen positus sit supra, gaudia ficto 
Ore puer Maiae simulat, verbisque superbit 
Improbus insultans, astus genus, et sua creber 
Vocibus extollens, albae premit arma cohortis. 
Quem sic depraensa juvenis Latonius arte 
Increpitat: nondum extremam dubio ultima bello 
Imposuit fortuna manum, et jam voce superbis. 
Proinde mihi insulta, et tumidis reple omnia verbis, 
Certa tuum annuerit tibi cum victoria Martem. 
Sed jam nulla mora est. Tua nunc nunc irrita saxo 
Dicta manu. Haec fatus reginam hortatur in hostes. 
Continuo exoritur magnum certamen, et ingens 
Hinc atque hinc rabies, dum fixum vincere utrisque. 
Audentes in tela ruunt. Stat multus ubique 
Terror, ubique pavor, mortisque simillima imago. 
Nituntur cuncti adversi, seseque viro vir 
Obtulit. Invigilant castris avertere pestem 
Quisque suis, hostemque fugant, hostiliaque ipsi 
Castra petunt, variantque vices, fortunaque ludit 
Spe cupidos, et corda morae impatientia torquet. 
Funera spargebat fuscae regina cohortis 
Per medias animosa acies. Non aemula contra 
Opposuit sese virgo, sed calle per hostes 
Secreto interea regis tendebat ad alta 
Limina. Dein subito captis custodibus arcis 
Irruit, atque aditus irrumpens obsidet aulam, 
Intentatque necem regi. Tum nigra virago, 
Postquam altis vidit canam in penetralibus hostem, 
Caede madens strages cito linquit, et imperfecta 
Funera, et acta pedem retro exanimata repressit, 
Nec timuit mediam se certae opponere morti; 
Et patriae, et trepido properans succurrere regi. 
Hic aliud maius Phoebo, graviusque dolendum 
Objicitur. Nam cornipedem Cyllenius atrum 
Huc illuc agitans campo insultabat aperto. 
Ardet equus, saltuque furit. Nec destitit ausis 
Donec reginae pariter, regique minatus 
Optatam tenuit sedem, exitioque futurus 
Aut huic aut illi nigrantibus obstitit armis. 
Ut vidit, tristi turbatus pectus Apollo 
Ingemuit, largusque genis non defuit humor. 
Et jam jam labi, atque retro sublapsa referri 
Spes omnis, fluxae vires, aversa deum mens. 
Arcas successu exultans, ac munere divum 
Laetus, ovansque animum, vocemque ad sidera tollit, 
Et tandem rediit vigor in praecordia victo. 
Protinus inclusam feriens sub Tartara mittit 
Reginam, et spoliis potitur non segnis opimis. 
Tantum olli bellator equus cadit ilia fossus 
Ultoris ferro regis. Nondum tamen expes 
Phoebus abit, sed pugnat adhuc, atque agminis albi 
Relliquiae pedites duo, et arcu insignis eburno 
Martis amor juvenis nequicquam bella lacessunt. 
Audentes facit amissae spes lapsa salutis, 
Succurruntque duci labenti in funera: sed non 
Talibus auxiliis, nec defensoribus istis 
Tempus eget. Toto Maia satus aequore saevit. 
Instat vi multa nigra virgo, septaque regis 
Circuit, excidium intentans, hac perfurit, atque hac, 
Nec requievit enim, donec certamine iniquo 
Relliquias gentis candentis, et ultima bello 
Auxilia absumpsit. Medio rex aequore inermis 
Constitit amissis sociis, velut aethere in alto 
Expulit ardentes flammas ubi lutea bigis 
Luciferis Aurora, tuus pulcherrimus ignis 
Lucet adhuc, Venus, et coelo mox ultimus exit. 
Nulla salus illi superat, spes nulla salutis, 
Non tamen excedit victus, sed claudere sese 
Hostiles inter cuneos impune per enses 
Actus avet, donec nusquam spatia illa supersint 
Effugiis. Nam si nemo illi fata minetur, 
Nec superet sedes, quam impune capessere possit, 
Nil tantorum operum impensis foret omnibus actum, 
Sed labor effusus frustra, viresque fuissent, 
Nec titulos quisquam, aut victoris nomen haberet. 
Ergo per vacuas sedes, desertaque castra 
Nunc huc, rursum illuc incertos implicat orbes 
Diffugiens. Niger insequitur rex aequore toto, 
Atque fugae semper spatiumque, abitumque relinquit. 
Post ubi supremo tendentem limite gressum 
Vidit, reginam sedes servare secundas 
Jussit, ab angustis ne se ille abducere posset 
Ordinibus, tantumque fugae misero ultima restat 
Linea. Tum sese contra niger aemulus infert 
Dux gentis propriore gradu, sedes tamen una 
Alterum ab alterius contactu summovet usque. 
Ut vero contra exultantem victus, et expes 
Constitit invitus, fortunam nacta virago 
Extremam insiliit sedem, totoque minatur 
Limite, nec misero restat locus amplius usquam. 
Tandem illum surgens virgo crudelis in ensem 
Immolat, et finem imposuit sors aspera pugnae 
Ingenti Superum plausu, et clamore secundo. 
Victor Atlantiades exultat littore toto 
Improbus, et victo insultat, ridetque dolentem: 
Quem Pater omnipotens ad se vocat, et dat habere 
Felicem virgam, qua puras evocet umbras 
Pallenti Styge, ut infectum scelus eluit ignis, 
Quaque Erebo damnet sontes, et carcere caeco, 
Detque, adimatque oculis somnos, et funere in ipso 
Lumina lethaeo claudat perfusa sopore. 
Mox vero gratum ludum mortalibus ipse 
Ostendit deus, et morem certaminis hujus 
Italiae primum docuit celebrare colonos. 
Namque olim, ut perhibent, dilectam Scacchida, qua non 
Inter Seriadas praestantior altera Nymphas, 
Compressit ripa errantem, et nil tale putantem, 
Dum pascit niveos herbosa ad flumina olores. 
Tum bicolorem illi buxum dedit, atque pudoris 
Amissi pretium vario ordine picturatam, 
Argentique, aurique gravem tabulam addidit, usumque 
Edocuit. Nymphaeque etiam nunc servat honorem, 
Et nomen ludus, celebrat quem maxima Roma, 
Extremaeque hominum diversa ad littore gentes. 
Omnia quae puero quondam mihi ferre solebant 
Seriades, patrii canerem dum ad flumina Serii.
 

 
FINIS.
 

 
	
 
 
 
	 Neo-Latin 
	 The Latin Library 
	 The Classics Page