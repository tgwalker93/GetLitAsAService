Prudentius XI
		 

		 
		 
	 
	
 

 AD VALERIANUM EPISCOPUM DE PASSIONE HIPPOLYTI BEATISSIMI MARTYRIS
 

 

 
Innumeros cineres sanctorum Romula in urbe 
 uidimus, o Christi Valeriane sacer. 
Incisos tumulis titulos et singula quaeris 
 nomina: difficile est, ut replicare queam. 
Tantos iustorum populos furor inpius hausit, 
 cum coleret patrios Troia Roma deos. 
Plurima litterulis signata sepulcra 1oquuntur 
 martyris aut nomen aut epigramma aliquod, 
sunt et muta tamen tacitas claudentia tumbas 
 marmora, quae solum significant numerum. 
Quanta uirum iaceant congestis corpora aceruis, 
 nosse licet, quorum nomina nulla legas. 
Sexaginta illic defossas mole sub una 
 reliquias memini me didicisse hominum, 
quorum solus habet conperta uocabula Christus, 
 utpote quos propriae iunxit amicitiae. 
Haec dum lustro oculis et sicubi forte latentes 
 rerum apices ueterum per monumenta sequor, 
inuenio Hippolytum, qui quondam scisma Nouati 
 presbiter attigerat nostra sequenda negans, 
usque ad martyrii prouectum insigne tulisse 
 lucida sanguinei praemia supplicii. 
Nec mirere senem peruersi dogmatis olim 
 munere ditatum catholicae fidei. 
Cum iam uaesano uictor raperetur ab hoste 
 exultante anima carnis ad exitium, 
plebis amore suae multis comitantibus ibat; 
 consultus quaenam secta foret melior, 
respondit: 'fugite, o miseri, execranda Nouati 
 scismata, catholicis reddite uos populis! 
Vna fides uigeat, prisco quae condita templo est, 
 quam Paulus retinet quamque cathedra Petri. 
Quae docui, docuisse piget: uenerabile martyr 
 cerno, quod a cultu rebar abesse dei.' 
His ubi detorsit laeuo de tramite plebem 
 monstrauitque sequi, qua uia dextra uocat, 
seque ducem recti spretis anfractibus idem 
 praebuit, erroris qui prius auctor erat, 
sistitur insano rectori christicolas tunc 
 ostia uexanti per Tiberina uiros. 
Illo namque die Roma secesserat, ipsos 
 peste Suburbanos ut quateret populos, 
non contentus humum celsae intra moenia Romae 
 tinguere iustorum caedibus assiduis. 
Ianiculum cum iam madidum, fora, rostra, Suburam 
 cerneret eluuie sanguinis affluere, 
protulerat rabiem Tyrreni ad litoris oram 
 quaeque loca aequoreus proxima portus habet. 
Inter carnifices et constipata sedebat 
 officia extructo celsior in solio, 
discipulos fidei detestandique rebelles 
 idolii ardebat dedere perfidiae. 
Carcereo crinita situ stare agmina contra 
 iusserat horrendis excrucianda modis. 
Inde catenarum tractus, hinc lorea flagra 
 stridere, uirgarum concrepitare fragor, 
ungula fixa cauis costarum cratibus altos 
 pandere secessus et lacerare iecur. 
Ac iam lassatis iudex tortoribus ibat 
 in furias cassa cognitione fremens -- 
nullus enim Christi ex famulis per tanta repertus 
 supplicia, auderet qui uitiare animam -- 
inde furens quaesitor ait: 'iam, tortor, ab unco 
 desine, si uana est quaestio, morte agito. 
Huic abscide caput, crux istum tollat in auras 
 uiuentesque oculos offerat alitibus; 
hos rape praecipites et uinctos conice in ignem, 
 sit pyra, quae multos deuoret una reos. 
En tibi, quos properes rimosae inponere cumbae 
 pellere et in medii stagna profunda freti. 
Quos ubi susceptos rabidum male suta per aequor 
 uexerit et tumidis caesa labarit aquis, 
dissociata putrem laxent tabulata carinam 
 conceptumque bibant undique naufragium. 
Squamea caenoso praestabit uentre sepulcrum 
 belua consumptis cruda cadaueribus.' 
Haec persultanti celsum subito ante tribunal 
 offertur senior nexibus inplicitus. 
Stipati circum iuuenes clamore ferebant 
 ipsum christicolis esse caput populis: 
si rorer extinctum propere caput, omnia uulgi 
 pectora Romanis sponte sacranda deis. 
Insolitum leti poscunt genus et noua poenae 
 inuenta, exemplo quo trepident alii. 
Ille supinata residens ceruice: 'quis', inquit, 
 'dicitur?' adfirmant dicier Hippolytum. 
'Ergo sit Hippolytus, quatiat turbetque iugales 
 intereatque feris dilaceratus equis.' 
Vix haec ille, duo cogunt animalia freni 
 ignara insueto subdere colla iugo, 
non stabulis blandius manu palpata magistri 
 imperiumque equitis ante subacta pati, 
sed campestre uago nuper pecus e grege captum, 
 quod pauor indomito corde ferinus agit. 
Iamque reluctantes sociarant uincula bigas 
 oraque discordi foedere nexuerant: 
temonis uice funis inest, qui terga duorum 
 diuidit et medius tangit utrumque latus, 
deque iugo in longum se post uestigia retro 
 protendens trahitur transit et ima pedum. 
Huius ad extremum, sequitur qua puluere summo 
 cornipedum refugas orbita trita uias, 
crura uiri innectit laqueus nodoque tenaci 
 adstringit plantas cumque rudente ligat. 
Postquam conposito satis instruxere paratu 
 martyris ad poenam uerbera, uincla, feras, 
instigant subitis clamoribus atque flagellis 
 iliaque infestis perfodiunt stimulis. 
Vltima uox audita senis uenerabilis haec est: 
 'hi rapiant artus, tu rape, Christe, animam!' 
Prorumpunt alacres caecoque errore feruntur, 
 qua sonus atque tremor, qua furor exagitant. 
Incendit feritas, rapit impetus et fragor urget 
 nec cursus uolucer mobile sentit onus. 
Per siluas, per saxa ruunt, non ripa retardat 
 fluminis aut torrens oppositus cohibet, 
prosternunt saepes et cuncta obstacula rumpunt, 
 prona, fragosa petunt, ardua transiliunt. 
Scissa minutatim labefacto corpore frusta 
 carpit spinigeris stirpibus hyrtus ager. 
Pars summis pendet scopulis, pars sentibus haeret, 
 parte rubent frondes, parte madescit humus. 
Exemplar sceleris paries habet inlitus, in quo 
 multicolor fucus digerit omne nefas, 
picta super tumulum species liquidis uiget umbris 
 effigians tracti membra cruenta uiri. 
Rorantes saxorum apices uidi, optime papa, 
 purpureasque notas uepribus inpositas. 
Docta manus uirides imitando effingere dumos 
 luserat et minio russeolam saniem. 
Cernere erat ruptis conpagibus ordine nullo 
 membra per incertos sparsa iacere situs. 
Addiderat caros gressu lacrimisque sequentes, 
 deuia quo fractum semita monstrat iter. 
Maerore attoniti atque oculis rimantibus ibant 
 inplebantque sinus uisceribus laceris. 
Ille caput niueum conplectitur ac reuerendam 
 canitiem molli confouet in gremio; 
hic umeros truncasque manus et bracchia et ulnas 
 et genua et crurum fragmina nuda legit. 
Palliolis etiam bibulae siccantur harenae, 
 ne quis in infecto puluere ros maneat. 
Si quis et in sudibus recalenti aspergine sanguis 
 insidet, hunc omnem spongia pressa rapit. 
Nec iam densa sacro quidquam de corpore silua 
 obtinet aut plenis fraudat ab exequiis. 
Cumque recensetis constaret partibus ille, 
 corporis integri qui fuerat numerus, 
nec purgata aliquid deberent auia toto 
 ex homine extersis frondibus et scopulis, 
metando eligitur tumulo locus, ostia linquunt, 
 Roma placet, sanctos quae teneat cineres. 
Haud procul extremo culta ad pomeria uallo 
 mersa latebrosis crypta patet foueis. 
Huius in occultum gradibus uia prona reflexis 
 ire per anfractus luce latente docet. 
Primas namque fores summo tenus intrat hiatu 
 inlustratque dies limina uestibuli. 
Inde ubi progressu facili nigrescere uisa cst 
 nox obscura loci per specus ambiguum, 
occurrunt celsis inmissa foramina tectis, 
 quae iaciant claros antra super radios. 
Quamlibet ancipites texant hinc inde recessus 
 arta sub umbrosis atria porticibus, 
at tamen excisi subter caua uiscera montis 
 crebra terebrato fornice lux penetrat. 
Sic datur absentis per subterranea solis 
 cernere fulgorem luminibusque frui. 
Talibus Hippolyti corpus mandatur opertis, 
 propter ubi adposita est ara dicata deo. 
Illa sacramenti donatrix mensa eademque 
 custos fida sui martyris adposita 
seruat ad aeterni spem uindicis ossa sepulcro, 
 pascit item sanctis Tibricolas dapibus. 
Mira loci pietas et prompta precantibus ara 
 spes hominum placida prosperitate iuuat. 
Hic corruptelis animique et corporis aeger 
 oraui quotiens stratus, opem merui. 
Quod laetor reditu, quod re, uenerande sacerdos, 
 conplecti licitum est, scribo quod haec eadem, 
Hippolyto scio me debere, deus cui Christus 
 posse dedit, quod quis postulet, adnuere. 
Ipsa, illas animae exuuias quae continet intus, 
 aedicula argento fulgurat ex solido. 
Praefixit tabulas diues manus aequore leui 
 candentes, recauum quale nitet speculum, 
nec Pariis contenta aditus obducere saxis 
 addidit ornando clara talenta operi. 
Mane salutatum concurritur: omnis adorat 
 pubis, eunt, redeunt solis adusque obitum. 
Conglobat in cuneum Latios simul ac peregrinos 
 permixtim populos religionis amor. 
Oscula perspicuo figunt inpressa metallo, 
 balsama defundunt, fletibus ora rigant. 
Iam cum se renouat decursis mensibus annus 
 natalemque diem passio festa refert, 
quanta putas studiis certantibus agmina cogi 
 quaeue celebrando uota coire deo! 
Vrbs augusta suos uomit effunditque Quirites, 
 una et patricios ambitione pari 
Confundit plebeia falanx umbonibus aequis 
 discrimen procerum praecipitante fide. 
Nec minus Albanis acies se candida portis 
 explicat et longis ducitur ordinibus, 
exultant fremitus uariarum hinc inde uiarmn, 
 indigena et Picens plebs et Etrusca uenit. 
Concurrit Samnitis atrox, habitator et altae 
 Campanus Capuae iamque Nolanus adest, 
quisque sua laetus cum coniuge dulcibus et cum 
 pigneribus rapidum carpere gestit iter. 
Vix capiunt patuli populorum gaudia campi 
 haeret et in magnis densa cohors spatiis. 
Angustum tantis illud specus esse cateruis 
 haud dubium est, ampla fauce licet pateat. 
Stat sed iuxta aliud, quod tanta frequentia templum 
 tunc adeat cultu nobile regifico, 
parietibus celsum sublimibus atque superba 
 maiestate potens muneribusque opulens. 
Ordo columnarum geminus laquearia tecti 
 sustinet auratis suppositus trabibus. 
Adduntur graciles tecto breuiore recessus, 
 qui laterum seriem iugiter exsinuent, 
At medios aperit tractus uia latior alti 
 culminis exsurgens editiore apice. 
Fronte sub aduersa gradibus sublime tribunal 
 tollitur, antistes praedicat unde deum. 
Plena laborantes aegre domus accipit undas 
 artaque confertis aestuat in foribus 
maternum pandens gremium, quo condat alumnos 
 ac foueat fetos adcumulata sinus. 
Si bene commemini, colit hunc pulcherrima Roma 
 Idibus Augusti mensis, ut ipsa uocat 
prisco more diem, quem te quoque, sancte magister, 
 annua festa inter dinumerare uelim. 
Crede, salutigeros feret hic uenerantibus ortus 
 lucis honoratae praemia restituens. 
Inter sollemnes Cypriani uel Chelidoni 
 Eulaliaeque dies currat et iste tibi. 
Sic te pro populo, cuius tibi credita uita est, 
 orantem Christus audiat omnipotens; 
sic tibi de pleno lupus excludatur ouili 
 agna nec ulla tuum capta gregem minuat; 
sic me gramineo remanentem denique campo 
 sedulus aegrotam pastor ouem referas; 
sic, cum lacteolis caulas conpleueris agnis, 
 raptus et ipse sacro sis comes Hippolyto.
 

 
 
 
 
	 Prudentius 
	 Christian Latin 
	 The Latin Library 
	 The Classics Page