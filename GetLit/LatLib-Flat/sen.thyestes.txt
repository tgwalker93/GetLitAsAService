Seneca: Thyestes
		 

		 
		 
	 

 

 L. ANNAEI SENECAE THYESTES
 

 

 
 PERSONAE 
 

 
Tantali Vmbra 
Furia 
Atreus, rex Mycenarum 
Satelles 
Thyestes, frater Atrei 
Tantalus, filius Thyestis 
Nuntius 
Chorus
 

 
 TANTALI VMBRA : Quis inferorum sede ab infausta extrahit 
auido fugaces ore captantem cibos? 
quis male deorum Tantalo inuisas domos 
ostendit iterum? peius inuentum est siti 
arente in undis aliquid et peius fame 
hiante semper? Sisyphi numquid lapis 
gestandus umeris lubricus nostris uenit 
aut membra celeri differens cursu rota, 
aut poena Tityi qui specu uasto patens 
uisceribus atras pascit effossis aues        10 
et nocte reparans quidquid amisit die 
plenum recenti pabulum monstro iacet? 
in quod malum transcribor? O quisquis noua 
supplicia functis durus umbrarum arbiter 
disponis, addi si quid ad poenas potest 
quod ipse custos carceris diri horreat, 
quod maestus Acheron paueat, ad cuius metum 
nos quoque tremamus, quaere. Iam nostra subit 
e stirpe turba quae suum uincat genus 
ac me innocentem faciat et inausa audeat.        20 
regione quidquid impia cessat loci 
complebo; numquam stante Pelopea domo 
Minos uacabit. FVRIA : Perge, detestabilis 
umbra, et penates impios furiis age. 
certetur omni scelere et alterna uice 
stringatur ensis; nec sit irarum modus 
pudorue, mentes caecus instiget furor, 
rabies parentum duret et longum nefas 
eat in nepotes; nec uacet cuiquam uetus 
odisse crimen: semper oriatur nouum,        30 
nec unum in uno, dumque punitur scelus, 
crescat. Superbis fratribus regna excidant 
repetantque profugos; dubia uiolentae domus 
fortuna reges inter incertos labet; 
miser ex potente fiat, ex misero potens, 
fluctuque regnum casus assiduo ferat. 
ob scelera pulsi, cum dabit patriam deus 
in scelera redeant, sintque tam inuisi omnibus 
quam sibi; nihil sit ira quod uetitum putet: 
fratrem expauescat frater et natum parens        40 
natusque patrem, liberi pereant male, 
peius tamen nascantur; immineat uiro 
infesta coniunx, bella trans pontum uehant, 
effusus omnis irriget terras cruor, 
supraque magnos gentium exultet duces 
Libido uictrix. Impia stuprum in domo 
leuissimum sit; fratris et fas et fides 
iusque omne pereat. Non sit a uestris malis 
immune caelum - cur micant stellae polo 
flammaeque seruant debitum mundo decus?        50 
nox alta fiat, excidat caelo dies. 
misce penates, odia caedes funera 
accerse et imple Tantalo totam domum. 
ornetur altum columen et lauro fores 
laetae uirescant, dignus aduentu tuo 
splendescat ignis - Thracium fiat nefas 
maiore numero. Dextra cur patrui uacat? 
nondum Thyestes liberos deflet suos? 
et quando tollet? ignibus iam subditis 
spument aena, membra per partes eant        60 
discerpta, patrios polluat sanguis focos, 
epulae instruantur - non noui sceleris tibi 
conuiua uenies. Liberum dedimus diem 
tuamque ad istas soluimus mensas famem; 
ieiunia exple, mixtus in Bacchum cruor 
spectante te potetur; inueni dapes 
quas ipse fugeres - siste, quo praeceps ruis? 
 VMBRA TANTALI : Ad stagna et amnes et recedentes aquas 
labrisque ab ipsis arboris plenae fugas. 
abire in atrum carceris liceat mei         70 
cubile, liceat, si parum uideor miser, 
mutare ripas: alueo medius tuo, 
Phlegethon, relinquar igneo cinctus freto. 
Quicumque poenas lege fatorum datas 
pati iuberis, quisquis exeso iaces 
pauidus sub antro iamque uenturi times 
montis ruinam, quisquis auidorum feros 
rictus leonum et dira Furiarum agmina 
implicitus horres, quisquis immissas faces 
semiustus abigis, Tantali uocem excipe        80 
properantis ad uos: credite experto mihi, 
amate poenas. Quando continget mihi 
effugere superos? FVRIA : Ante perturba domum 
inferque tecum proelia et ferri malum 
regibus amorem, concute insano ferum 
pectus tumultu. VMBRA TANTALI : Me pati poenas decet, 
non esse poenam. Mittor ut dirus uapor 
tellure rupta uel grauem populis luem 
sparsura pestis? ducam in horrendum nefas 
auus nepotes? magne diuorum parens        90 
nosterque quamuis pudeat, ingenti licet 
taxata poena lingua crucietur loquax, 
nec hoc tacebo: moneo, ne sacra manus 
uiolate caede neue furiali malo 
aspergite aras. Stabo et arcebo scelus. 
Quid ora terres uerbere et tortos ferox 
minaris angues? Quid famem infixam intimis 
agitas medullis? flagrat incensum siti 
cor et perustis flamma uisceribus micat. 
Sequor. FVRIA : Hunc, hunc furorem diuide in totam domum.        100 
sic, sic ferantur et suum infensi inuicem 
sitiant cruorem. Sentit introitus tuos 
domus et nefando tota contactu horruit. 
actum est abunde! gradere ad infernos specus 
amnemque notum; iam tuum maestae pedem 
terrae grauantur: cernis ut fontis liquor 
introrsus actus linquat, ut ripae uacent 
uentusque raras igneus nubes ferat? 
pallescit omnis arbor ac nudus stetit        110 
fugiente pomo ramus, et qui fluctibus 
illinc propinquis Isthmos atque illinc fremit 
uicina gracili diuidens terra uada, 
longe remotos latus exaudit sonos. 
iam Lerna retro cessit et Phoronides 
latuere uenae nec suas profert sacer 
Alpheos undas et Cithaeronis iuga 
stant parte nulla cana deposita niue 
timentque ueterem nobiles Argi sitim. 
en ipse Titan dubitat an iubeat sequi        120 
cogatque habenis ire periturum diem. 
 

 
 CHORVS : Argos de superis si quis Achaicum 
Pisaeasque domos curribus inclitas, 
Isthmi si quis amat regna Corinthii, 
et portus geminos et mare dissidens, 
si quis Taygeti conspicuas niues, 
quas cum Sarmaticus tempore frigido 
in summis Boreas composuit iugis, 
aestas ueliferis soluit Etesiis, 
quem tangit gelido flumine lucidus        130 
Alpheos, stadio notus Olympico, 
aduertat placidum numen et arceat, 
alternae scelerum ne redeant uices 
nec succedat auo deterior nepos 
et maior placeat culpa minoribus. 
tandem lassa feros exuat impetus 
sicci progenies impia Tantali. 
peccatum satis est; fas ualuit nihil 
aut commune nefas. Proditus occidit 
deceptor domini Myrtilus, et fide        140 
uectus qua tulerat nobile reddidit 
mutato pelagus nomine: notior 
nulla est Ioniis fabula nauibus. 
exceptus gladio paruulus impio 
dum currit patrium natus ad osculum, 
immatura focis uictima concidit 
diuisusque tua est, Tantale, dextera, 
mensas ut strueres hospitibus deis. 
hos aeterna fames persequitur cibos, 
hos aeterna sitis; nec dapibus feris        150 
decerni potuit poena decentior. 
Stat lassus uacuo gutture Tantalus; 
impendet capiti plurima noxio 
Phineis auibus praeda fugacior; 
hinc illinc grauidis frondibus incubat 
et curuata suis fetibus ac tremens 
alludit patulis arbor hiatibus. 
haec, quamuis auidus nec patiens morae, 
deceptus totiens tangere neglegit 
obliquatque oculos oraque comprimit        160 
inclusisque famem dentibus alligat. 
sed tunc diuitias omne nemus suas 
demittit propius pomaque desuper 
insultant foliis mitia languidis 
accenduntque famem, quae iubet irritas 
exercere manus. Has ubi protulit 
et falli libuit, totus in arduum 
autumnus rapitur siluaque mobilis. 
instat deinde sitis non leuior fame; 
qua cum percaluit sanguis et igneis        170 
exarsit facibus, stat miser obuios 
fluctus ore petens, quos profugus latex 
auertit sterili deficiens uado 
conantemque sequi deserit; hic bibit 
altum de rapido gurgite puluerem. 
 

 
 ATREVS : Ignaue, iners, eneruis et (quod maximum 
probrum tyranno rebus in summis reor) 
inulte, post tot scelera, post fratris dolos 
fasque omne ruptum questibus uanis agis 
iratus Atreus? fremere iam totus tuis        180 
debebat armis orbis et geminum mare 
utrimque classes agere, iam flammis agros 
lucere et urbes decuit ac strictum undique 
micare ferrum. Tota sub nostro sonet 
Argolica tellus equite; non siluae tegant 
hostem nec altis montium structae iugis 
arces; relictis bellicum totus canat 
populus Mycenis, quisquis inuisum caput 
tegit ac tuetur, clade funesta occidat. 
haec ipsa pollens incliti Pelopis domus        190 
ruat uel in me, dummodo in fratrem ruat. 
Age, anime, fac quod nulla posteritas probet, 
sed nulla taceat. Aliquod audendum est nefas 
atrox, cruentum, tale quod frater meus 
suum esse mallet. Scelera non ulcisceris, 
nisi uincis. Et quid esse tam saeuum potest 
quod superet illum? numquid abiectus iacet? 
numquid secundis patitur in rebus modum, 
fessis quietem? noui ego ingenium uiri 
indocile; flecti non potest- frangi potest.        200 
proinde antequam se firmat aut uires parat, 
petatur ultro, ne quiescentem petat. 
aut perdet aut peribit: in medio est scelus 
positum occupanti. SATELLES : Fama te populi nihil 
aduersa terret? ATREVS : Maximum hoc regni bonum est, 
quod facta domini cogitur populus sui 
tam ferre quam laudare. SATELLES : Quos cogit metus 
laudare, eosdem reddit inimicos metus. 
at qui fauoris gloriam ueri petit, 
animo magis quam uoce laudari uolet.        	210 
 ATREVS : Laus uera et humili saepe contingit uiro, 
non nisi potenti falsa. Quod nolunt uelint. 
 SATELLES : Rex uelit honesta: nemo non eadem uolet. 
 ATREVS : Vbicumque tantum honesta dominanti licent, 
precario regnatur. SATELLES : Vbi non est pudor 
nec cura iuris sanctitas pietas fides, 
instabile regnum est. ATREVS : Sanctitas pietas fides 
priuata bona sunt; qua iuuat reges eant. 
 SATELLES : Nefas nocere uel malo fratri puta. 
 ATREVS : Fas est in illo quidquid in fratre est nefas.        220 
quid enim reliquit crimine intactum aut ubi 
sceleri pepercit? coniugem stupro abstulit 
regnumque furto: specimen antiquum imperi 
fraude est adeptus, fraude turbauit domum. 
est Pelopis altis nobile in stabulis pecus, 
arcanus aries, ductor opulenti gregis, 
cuius per omne corpus effuso coma 
dependet auro, cuius e tergo noui 
aurata reges sceptra Tantalici gerunt; 
possessor huius regnat, hunc tantae domus        230 
fortuna sequitur. Tuta seposita sacer 
in parte carpit prata, quae cludit lapis 
fatale saxeo pascuum muro tegens. 
hunc facinus ingens ausus assumpta in scelus 
consorte nostri perfidus thalami auehit. 
Hinc omne cladis mutuae fluxit malum: 
per regna trepidus exul erraui mea, 
pars nulla nostri tuta ab insidiis uacat, 
corrupta coniunx, imperi quassa est fides, 
domus aegra, dubius sanguis et certi nihil        240 
nisi frater hostis. Quid stupes? tandem incipe 
animosque sume: Tantalum et Pelopem aspice; 
ad haec manus exempla poscuntur meae. 
profare, dirum qua caput mactem uia. 
 SATELLES : Ferro peremptus spiritum inimicum expuat. 
 ATREVS : De fine poenae loqueris; ego poenam uolo. 
perimat tyrannus lenis: in regno meo 
mors impetratur. SATELLES : Nulla te pietas mouet? 
 ATREVS : Excede, Pietas, si modo in nostra domo 
umquam fuisti. Dira Furiarum cohors        	250 
discorsque Erinys ueniat et geminas faces 
Megaera quatiens. Non satis magno meum 
ardet furore pectus, impleri iuuat 
maiore monstro. SATELLES : Quid noui rabidus struis? 
 ATREVS : Nil quod doloris capiat assueti modum; 
nullum relinquam facinus et nullum est satis. 
 SATELLES : Ferrum? ATREVS : Parum est. 
 SATELLES : Quid ignis? ATREVS : Etiamnunc parum est. 
 SATELLES : Quonam ergo telo tantus utetur dolor? 
 ATREVS : Ipso Thyeste. SATELLES : Maius hoc ira est malum. 
 ATREVS : Fateor. Tumultus pectora attonitus quatit        260 
penitusque uoluit; rapior et quo nescio, 
sed rapior. Imo mugit e fundo solum, 
tonat dies serenus ac totis domus 
ut fracta tectis crepuit et moti lares 
uertere uultum: fiat hoc, fiat nefas 
quod, di, timetis. SATELLES : Facere quid tandem paras? 
 ATREVS : Nescio quid animus maius et solito amplius 
supraque fines moris humani tumet 
instatque pigris manibus - haud quid sit scio, 
sed grande quiddam est. Ita sit. Hoc, anime, occupa        270 
dignum est Thyeste facinus et dignum Atreo, 
quod uterque faciat. Vidit infandas domus 
Odrysia mensas - fateor, immane est scelus, 
sed occupatum; maius hoc aliquid dolor 
inueniat. Animum Daulis inspira parens 
sororque; causa est similis; assiste et manum 
impelle nostram. Liberos auidus pater 
gaudensque laceret et suos artus edat. 
bene est, abunde est: hic placet poenae modus 
tantisper. Vbinam est? Tam diu cur innocens        280 
uersatur Atreus? tota iam ante oculos meos 
imago caedis errat, ingesta orbitas 
in ora patris - anime, quid rursus times 
et ante rem subsidis? Audendum est, age!: 
quod est in isto scelere praecipuum nefas, 
hoc ipse faciet. SATELLES : Sed quibus captus dolis 
nostros dabit perductus in laqueos pedem? 
inimica credit cuncta. ATREVS : Non poterat capi, 
nisi capere uellet. Regna nunc sperat mea: 
hac spe minanti fulmen occurret Ioui,        	290 
hac spe subibit gurgitis tumidi minas 
dubiumque Libycae Syrtis intrabit fretum, 
hac spe, quod esse maximum retur malum, 
fratrem uidebit. SATELLES : Quis fidem pacis dabit? 
cui tanta credet? ATREVS : Credula est spes improba. 
natis tamen mandata quae patruo ferant 
dabimus: relictis exul hospitiis uagus 
regno ut miserias mutet atque Argos regat 
ex parte dominus. Si nimis durus preces 
spernet Thyestes, liberos eius rudes        	300 
malisque fessos grauibus et faciles capi 
prece commouebunt. Hinc uetus regni furor, 
illinc egestas tristis ac durus labor 
quamuis rigentem tot malis subigent uirum. 
 SATELLES : Iam tempus illi fecit aerumnas leues. 
 ATREVS : Erras: malorum sensus accrescit die. 
leue est miserias ferre, perferre est graue. 
 SATELLES : Alios ministros consili tristis lege. 
Peiora iuuenes facile praecepta audiunt. 
In patre facient quidquid in patruo doces;        310 
saepe in magistrum scelera redierunt sua. 
 ATREVS : Vt nemo doceat fraudis et sceleris uias, 
regnum docebit. Ne mali fiant times? 
nascuntur. Istud quod uocas saeuum asperum, 
agique dure credis et nimium impie, 
fortasse et illic agitur. SATELLES : Hanc fraudem scient 
nati parari? ATREVS : Tacita tam rudibus fides 
non est in annis. Detegent forsan dolos: 
tacere multis discitur uitae malis. 
 SATELLES : Ipsosne, per quos fallere alium cogitas,        320 
falles? ATREVS : Vt ipsi crimine et culpa uacent. 
quid enim necesse est liberos sceleri meo 
inserere? per nos odia se nostra explicent. 
male agis, recedis, anime! Si parcis tuis, 
parces et illis. Consili Agamemnon mei 
sciens minister fiat et fratri sciens 
Menelaus adsit. Prolis incertae fides 
ex hoc petatur scelere: Si bella abnuunt 
et gerere nolunt odia, si patruum uocant, 
pater est. Eatur! Multa sed trepidus solet        330 
detegere uultus, magna nolentem quoque 
consilia produnt: nesciant quantae rei 
fiant ministri. Nostra tu coepta occules. 
 SATELLES : Haud sum monendus: ista nostro in pectore 
fides timorque, sed magis claudet fides. 
 
 CHORVS : Tandem regia nobilis, 
antiqui genus Inachi, 
fratrum composuit minas. 
Quis uos exagitat furor, 
alternis dare sanguinem        340 
et sceptrum scelere aggredi? 
Nescitis, cupidi arcium, 
regnum quo iaceat loco. 
Regem non faciunt opes, 
non uestis Tyriae color, 
non frontis nota regia, 
non auro nitidae fores: 
rex est qui posuit metus 
et diri mala pectoris. 
Quem non ambitio impotens        350 
et numquam stabilis fauor 
uulgi praecipitis mouet, 
non quidquid fodit Occidens 
aut unda Tagus aurea 
claro deuehit alueo, 
non quidquid Libycis terit 
feruens area messibus, 
quem non concutiet cadens 
obliqui uia fulminis, 
non Eurus rapiens mare        360 
aut saeuo rabidus freto 
uentosi tumor Hadriae, 
quem non lancea militis, 
non strictus domuit chalybs, 
qui tuto positus loco 
infra se uidet omnia 
occurritque suo libens 
fato nec queritur mori. 
Reges conueniant licet 
qui sparsos agitant Dahas,        370 
qui rubri uada litoris 
et gemmis mare lucidis 
late sanguineum tenent, 
aut qui Caspia fortibus 
recludunt iuga Sarmatis, 
certet Danuuii uadum 
audet qui pedes ingredi 
et (quocumque loco iacent) 
Seres uellere nobiles, 
mens regnum bona possidet.        380 
nihil ullis opus est equis, 
nihil armis et inertibus 
telis quae procul ingerit 
Parthus, cum simulat fugas, 
admotis nihil est opus 
urbes sternere machinis 
longe saxa rotantibus. 
Rex est qui metuet nihil, 
rex est qui cupiet nihil: 
hoc regnum sibi quisque dat.        390 
Stet quicumque uolet potens 
aulae culmine lubrico: 
me dulcis saturet quies; 
obscuro positus loco 
leni perfruar otio, 
nullis nota Quiritibus 
aetas per tacitum fluat. 
Sic cum transierint mei 
nullo cum strepitu dies, 
plebeius moriar senex.        400 
illi mors grauis incubat 
qui, notus nimis omnibus, 
ignotus moritur sibi.
 

 
 THYESTES : Optata patriae tecta et Argolicas opes 
miserisque summum ac maximum exulibus bonum, 
tractum soli natalis et patrios deos 
(si sunt tamen di) cerno, Cyclopum sacras 
turres, labore maius humano decus, 
celebrata iuueni stadia, per quae nobilis 
palmam paterno non semel curru tuli.        410 
occurret Argos, populus occurret frequens - 
sed nempe et Atreus. Repete siluestres fugas 
saltusque densos potius et mixtam feris 
similemque uitam; clarus hic regni nitor 
fulgore non est quod oculos falso auferat; 
cum quod datur spectabis, et dantem aspice. 
modo inter illa, quae putant cuncti aspera, 
fortis fui laetusque; nunc contra in metus 
reuoluor; animus haeret ac retro cupit 
corpus referre, moueo nolentem gradum.         420 
 TANTALVS : Pigro (quid hoc est?) genitor incessu stupet 
uultumque uersat seque in incerto tenet. 
 THYESTES : Quid, anime, pendes, quidue consilium diu 
tam facile torques? rebus incertissimis, 
fratri atque regno, credis ac metuis mala 
iam uicta, iam mansueta et aerumnas fugis 
bene collocatas? Esse iam miserum iuuat. 
reflecte gressum, dum licet, teque eripe. 
 TANTALVS : Quae causa cogit, genitor, a patria gradum 
referre uisa? cur bonis tantis sinum        430 
subducis? ira frater abiecta redit 
partemque regni reddit et lacerae domus 
componit artus teque restituit tibi. 
 THYESTES : Causam timoris ipse quam ignoro exigis. 
nihil timendum uideo, sed timeo tamen. 
placet ire, pigris membra sed genibus labant, 
alioque quam quo nitor abductus feror. 
sic concitatam remige et uelo ratem 
aestus resistens remigi et uelo refert. 
 TANTALVS : Euince quidquid obstat et mentem impedit        440 
reducemque quanta praemia expectent uide. 
pater, potes regnare. THYESTES : Cum possim mori. 
 TANTALVS : Summa est potestas - THYESTES : Nulla, si cupias nihil. 
 TANTALVS : Natis relinques. THYESTES : Non capit regnum duos. 
 TANTALVS : Miser esse mauult esse qui felix potest? 
 THYESTES : Mihi crede, falsis magna nominibus placent, 
frustra timentur dura. Dum excelsus steti, 
numquam pauere destiti atque ipsum mei 
ferrum timere lateris. O quantum bonum est 
obstare nulli, capere securas dapes         450 
humi iacentem! scelera non intrant casas, 
tutusque mensa capitur angusta cibus; 
uenenum in auro bibitur - expertus loquor: 
malam bonae praeferre fortunam licet. 
Non uertice alti montis impositam domum 
et eminentem ciuitas humilis tremit 
nec fulget altis splendidum tectis ebur 
somnosque non defendit excubitor meos; 
non classibus piscamur et retro mare 
iacta fugamus mole nec uentrem improbum        460 
alimus tributo gentium, nullus mihi 
ultra Getas metatur et Parthos ager; 
non ture colimur nec meae excluso Ioue 
ornantur arae; nulla culminibus meis 
imposita nutat silua, nec fumant manu 
succensa multa stagna, nec somno dies 
Bacchoque nox iungenda peruigili datur: 
sed non timemur, tuta sine telo est domus 
rebusque paruis magna praestatur quies. 
immane regnum est posse sine regno pati.         470 
 

 
 TANTALVS : Nec abnuendum est, si dat imperium deus. 
nec appetendum est: frater ut regnes rogat. 
 THYESTES : Rogat? timendum est. Errat hic aliquis dolus. 
 TANTALVS : Redire pietas unde submota est solet, 
reparatque uires iustus amissas amor. 
 THYESTES : Amat Thyesten frater? Aetherias prius 
perfundet Arctos pontus et Siculi rapax 
consistet aestus unda et Ionio seges 
matura pelago surget et lucem dabit 
nox atra terris, ante cum flammis aquae,         480 
cum morte uita, cum mari uentus fidem 
foedusque iungent. TANTALVS : Quam tamen fraudem times? 
 THYESTES : Omnem: timori quem meo statuam modum? 
tantum potest quantum odit. TANTALVS : In te quid potest? 
 THYESTES : Pro me nihil iam metuo: uos facitis mihi 
Atrea timendum. TANTALVS : Decipi cautus times? 
 THYESTES : Serum est cauendi tempus in mediis malis. 
eatur. Vnum genitor hoc testor tamen: 
ego uos sequor, non duco. TANTALVS : Respiciet deus 
bene cogitata. Perge non dubio gradu.         490 
 ATREVS : Plagis tenetur clausa dispositis fera: 
et ipsum et una generis inuisi indolem 
iunctam parenti cerno. Iam tuto in loco 
uersantur odia. Venit in nostras manus 
tandem Thyestes, uenit, et totus quidem. 
Vix tempero animo, uix dolor frenos capit. 
sic, cum feras uestigat et longo sagax 
loro tenetur Vmber ac presso uias 
scrutatur ore, dum procul lento suem 
odore sentit, paret et tacito locum         500 
rostro pererrat; praeda cum propior fuit, 
ceruice tota pugnat et gemitu uocat 
dominum morantem seque retinenti eripit. 
cum sperat ira sanguinem, nescit tegi; 
tamen tegatur. Aspice, ut multo grauis 
squalore uultus obruat maestos coma. 
quam foeda iaceat barba. Praestetur fides. 
Fratrem iuuat uidere. Complexus mihi 
redde expetitos. Quidquid irarum fuit 
transierit; ex hoc sanguis ac pietas die         510 
colantur, animis odia damnata excidant. 
 THYESTES : Diluere possem cuncta, nisi talis fores. 
sed fateor, Atreu, fateor, admisi omnia 
quae credidisti. Pessimam causam meam 
hodierna pietas fecit. Est prorsus nocens 
quicumque uisus tam bono fratri est nocens. 
lacrimis agendum est; supplicem primus uides; 
hae te precantur pedibus intactae manus: 
ponatur omnis ira et ex animo tumor 
erasus abeat. Obsides fidei accipe         520 
hos innocentes, frater. ATREVS : A genibus manum 
aufer meosque potius amplexus pete. 
uos quoque, senum praesidia, tot iuuenes, meo 
pendete collo. Squalidam uestem exue, 
oculisque nostris parce, et ornatus cape 
pares meis, laetusque fraterni imperi 
capesse partem. Maior haec laus est mea, 
fratri paternum reddere incolumi decus: 
habere regnum casus est, uirtus dare. 
 THYESTES : Di paria, frater, pretia pro tantis tibi        530 
meritis rependant. Regiam capitis notam 
squalor recusat noster et sceptrum manus 
infausta refugit. Liceat in media mihi 
latere turba. ATREVS : Recipit hoc regnum duos. 
 THYESTES : Meum esse credo quidquid est, frater, tuum. 
 ATREVS : Quis influentis dona fortunae abnuit? 
 THYESTES : Expertus est quicumque quam facile effluant. 
 ATREVS : Fratrem potiri gloria ingenti uetas? 
 THYESTES : Tua iam peracta gloria est, restat mea; 
respuere certum est regna consilium mihi.        540 
 ATREVS : Meam relinquam, nisi tuam partem accipis. 
 THYESTES : Accipio: regni nomen impositi feram, 
sed iura et arma seruient mecum tibi. 
 ATREVS : Imposita capiti uincla uenerando gere; 
ego destinatas uictimas superis dabo. 

 CHORVS : Credat hoc quisquam? ferus ille et acer 
nec potens mentis truculentus Atreus 
fratris aspectu stupefactus haesit. 
nulla uis maior pietate uera est; 
iurgia externis inimica durant,         550 
quos amor uerus tenuit, tenebit. 
ira cum magnis agitata causis 
gratiam rupit cecinitque bellum, 
cum leues frenis sonuere turmae, 
fulsit hinc illinc agitatus ensis, 
quem mouet crebro furibundus ictu 
sanguinem Mauors cupiens recentem - 
opprimit ferrum manibusque iunctis 
ducit ad pacem pietas negantes. 
otium tanto subitum e tumultu         560 
quis deus fecit? modo per Mycenas 
arma ciuilis crepuere belli; 
pallidae natos tenuere matres, 
uxor armato timuit marito, 
cum manum inuitus sequeretur ensis, 
sordidus pacis uitio quietae; 
ille labentes renouare muros, 
hic situ quassas stabilire turres, 
ferreis portas cohibere claustris 
ille certabat, pauidusque pinnis        570 
anxiae noctis uigil incubabat - 
peior est bello timor ipse belli. 
iam minae saeui cecidere ferri, 
iam silet murmur graue classicorum, 
iam tacet stridor litui strepentis; 
alta pax urbi reuocata laetae est. 
sic, ubi ex alto tumuere fluctus 
Bruttium Coro feriente pontum, 
Scylla pulsatis resonat cauernis 
ac mare in portu timuere nautae        580 
quod rapax haustum reuomit Charybdis, 
et ferus Cyclops metuit parentem 
rupe feruentis residens in Aetnae, 
ne superfusis uioletur undis 
ignis aeternis resonans caminis, 
et putat mergi sua posse pauper 
regna Laertes Ithaca tremente - 
si suae uentis cecidere uires, 
mitius stagno pelagus recumbit; 
alta, quae nauis timuit secare,        590 
hinc et hinc fusis speciosa uelis 
strata ludenti patuere cumbae, 
et uacat mersos numerare pisces 
hic ubi ingenti modo sub procella 
Cyclades pontum timuere motae. 
nulla sors longa est; dolor ac uoluptas 
inuicem cedunt; breuior uoluptas. 
ima permutat leuis hora summis. 
ille qui donat diadema fronti, 
quem genu nixae tremuere gentes,        600 
cuius ad nutum posuere bella 
et Dahae Parthis equitem minati, 
anxius sceptrum tenet et mouentes 
cuncta diuinat metuitque casus 
mobiles rerum dubiumque tempus. 
uos quibus rector maris atque terrae 
ius dedit magnum necis atque uitae, 
ponite inflatos tumidosque uultus: 
quidquid a uobis minor expauescit,        610 
maior hoc uobis dominus minatur; 
omne sub regno grauiore regnum est. 
quem dies uidit ueniens superbum, 
hunc dies uidit fugiens iacentem. 
nemo confidat nimium secundis, 
nemo desperet meliora lapsis: 
miscet haec illis prohibetque Clotho 
stare fortunam, rotat omne fatum. 
nemo tam diuos habuit fauentes, 
crastinum ut posset sibi polliceri:        620 
res deus nostras celeri citatas 
turbine uersat. 
 

 
 NVNTIVS : Quis me per auras turbo praecipitem uehet 
atraque nube inuoluet, ut tantum nefas 
eripiat oculis? O domus Pelopi quoque 
et Tantalo pudenda! CHORVS : Quid portas noui? 
 NVNTIVS : Quaenam ista regio est? Argos et Sparte, pios 
sortita fratres, et maris gemini premens 
fauces Corinthos, an feris Hister fugam 
praebens Alanis, an sub aeterna niue        630 
Hyrcana tellus, an uagi passim Scythae? 
quis hic nefandi est conscius monstri locus? 
 CHORVS : Effare, et istud pande, quodcumque est, malum. 
 NVNTIVS : Si steterit animus, si metu corpus rigens 
remittet artus. Haeret in uultu trucis 
imago facti. Ferte me insanae procul, 
illo, procellae, ferte quo fertur dies 
hinc raptus. CHORVS : Animos grauius incertos tenes. 
quid sit quod horres ede et auctorem indica. 
non quaero quis sit, sed uter. Effare ocius.        640 
 NVNTIVS : In arce summa Pelopiae pars est domus 
conuersa ad Austros, cuius extremum latus 
aequale monti crescit atque urbem premit 
et contumacem regibus populum suis 
habet sub ictu; fulget hic turbae capax 
immane tectum, cuius auratas trabes 
uariis columnae nobiles maculis ferunt. 
post ista uulgo nota, quae populi colunt, 
in multa diues spatia discedit domus; 
arcana in imo regio secessu iacet,        650 
alta uetustum ualle compescens nemus, 
penetrale regni, nulla qua laetos solet 
praebere ramos arbor aut ferro coli, 
sed taxus et cupressus et nigra ilice 
obscura nutat silua, quam supra eminens 
despectat alte quercus et uincit nemus. 
hinc auspicari regna Tantalidae solent, 
hinc petere lapsis rebus ac dubiis opem. 
affixa inhaerent dona; uocales tubae 
fractique currus, spolia Myrtoi maris,        660 
uictaeque falsis axibus pendent rotae 
et omne gentis facinus; hoc Phrygius loco 
fixus tiaras Pelopis, hic praeda hostium 
et de triumpho picta barbarico chlamys. 
fons stat sub umbra tristis et nigra piger 
haeret palude; talis est dirae Stygis 
deformis unda quae facit caelo fidem. 
hinc nocte caeca gemere feralis deos 
fama est, catenis lucus excussis sonat 
ululantque manes. Quidquid audire est metus        670 
illic uidetur: errat antiquis uetus 
emissa bustis turba et insultant loco 
maiora notis monstra; quin tota solet 
micare silua flamma, et excelsae trabes 
ardent sine igne. Saepe latratu nemus 
trino remugit, saepe simulacris domus 
attonita magnis. Nec dies sedat metum; 
nox propria luco est, et superstitio inferum 
in luce media regnat. Hinc orantibus 
responsa dantur certa, cum ingenti sono        680 
laxantur adyto fata et immugit specus 
uocem deo soluente. Quo postquam furens 
intrauit Atreus liberos fratris trahens, 
ornantur arae - quis queat digne eloqui? 
post terga iuuenum nobiles reuocat manus 
et maesta uitta capita purpurea ligat; 
non tura desunt, non sacer Bacchi liquor 
tangensque salsa uictimam culter mola. 
seruatur omnis ordo, ne tantum nefas 
non rite fiat. CHORVS : Quis manum ferro admouet?        690 
 NVNTIVS : Ipse est sacerdos, ipse funesta prece 
letale carmen ore uiolento canit. 
stat ipse ad aras, ipse deuotos neci 
contrectat et componit et ferro admouet; 
attendit ipse - nulla pars sacri perit. 
lucus tremescit, tota succusso solo 
nutauit aula, dubia quo pondus daret 
ac fluctuanti similis; e laeuo aethere 
atrum cucurrit limitem sidus trahens. 
libata in ignes uina mutato fluunt        700 
cruenta Baccho, regium capiti decus 
bis terque lapsum est, fleuit in templis ebur. 
Mouere cunctos monstra, sed solus sibi 
immotus Atreus constat, atque ultro deos 
terret minantes. Iamque dimissa mora 
adsistit aris, toruum et obliquum intuens. 
ieiuna siluis qualis in Gangeticis 
inter iuuencos tigris errauit duos, 
utriusque praedae cupida quo primum ferat 
incerta morsus (flectit hoc rictus suos,        710 
illo reflectit et famem dubiam tenet), 
sic dirus Atreus capita deuota impiae 
speculatur irae. Quem prius mactet sibi 
dubitat, secunda deinde quem caede immolet. 
nec interest, sed dubitat et saeuum scelus 
iuuat ordinare. CHORVS : Quem tamen ferro occupat? 
 NVNTIVS : Primus locus (ne desse pietatem putes) 
auo dicatur: Tantalus prima hostia est. 
 CHORVS : Quo iuuenis animo, quo tulit uultu necem? 
 NVNTIVS : Stetit sui securus et non est preces        720 
perire frustra passus; ast illi ferus 
in uulnere ensem abscondit et penitus premens 
iugulo manum commisit: educto stetit 
ferro cadauer, cumque dubitasset diu 
hac parte an illa caderet, in patruum cadit. 
tunc ille ad aras Plisthenem saeuus trahit 
adicitque fratri; colla percussa amputat; 
ceruice caesa truncus in pronum ruit, 
querulum cucurrit murmure incerto caput. 
 CHORVS : Quid deinde gemina caede perfunctus facit?        730 
puerone parcit, an scelus sceleri ingerit? 
 NVNTIVS : Silua iubatus qualis Armenia leo 
in caede multa uictor armento incubat 
(cruore rictus madidus et pulsa fame 
non ponit iras: hinc et hinc tauros premens 
uitulis minatur dente iam lasso piger), 
non aliter Atreus saeuit atque ira tumet, 
ferrumque gemina caede perfusum tenens, 
oblitus in quem fureret, infesta manu 
exegit ultra corpus, ac pueri statim         740 
pectore receptus ensis in tergo exstitit; 
cadit ille et aras sanguine extinguens suo 
per utrumque uulnus moritur. CHORVS : O saeuum scelus! 
 NVNTIVS : Exhorruistis? hactenus si stat nefas, 
pius est. CHORVS : An ultra maius aut atrocius 
natura recipit? NVNTIVS : Sceleris hunc finem putas? 
gradus est. CHORVS : Quid ultra potuit? Obiecit feris 
lanianda forsan corpora atque igne arcuit? 
 NVNTIVS : Vtinam arcuisset! ne tegat functos humus 
nec soluat ignis! auibus epulandos licet         750 
ferisque triste pabulum saeuis trahat - 
uotum est sub hoc quod esse supplicium solet - 
pater insepultos spectet! o nullo scelus 
credibile in aeuo quodque posteritas neget: 
erepta uiuis exta pectoribus tremunt 
spirantque uenae corque adhuc pauidum salit. 
at ille fibras tractat ac fata inspicit 
et adhuc calentes uiscerum uenas notat. 
postquam hostiae placuere, securus uacat 
iam fratris epulis. Ipse diuisum secat         760 
in membra corpus, amputat trunco tenus 
umeros patentis et lacertorum moras, 
denudat artus durus atque ossa amputat; 
tantum ora seruat et datas fidei manus. 
haec ueribus haerent uiscera et lentis data 
stillant caminis, illa flammatus latex 
candente aeno iactat. Impositas dapes 
transiluit ignis inque trepidantes focos 
bis ter regestus et pati iussus moram 
inuitus ardet. Stridet in ueribus iecur;         770 
nec facile dicas corpora an flammae magis 
gemuere. Piceos ignis in fumos abit; 
et ipse fumus, tristis ac nebula grauis, 
non rectus exit, seque in excelsum leuat - 
ipsos penates nube deformi obsidet. 
O Phoebe patiens, fugeris retro licet 
medioque raptum merseris caelo diem, 
sero occidisti. Lancinat natos pater 
artusque mandit ore funesto suos; 
nitet fluente madidus unguento comam         780 
grauisque uino; saepe praeclusae cibum 
tenuere fauces - in malis unum hoc tuis 
bonum est, Thyesta, quod mala ignoras tua. 
sed et hoc peribit. Verterit currus licet 
sibi ipse Titan obuium ducens iter 
tenebrisque facinus obruat taetrum nouis 
nox missa ab ortu tempore alieno grauis, 
tamen uidendum est. Tota patefient mala. 
 

 
 CHORVS : Quo terrarum superumque potens, 
cuius ad ortus noctis opacae         790 
decus omne fugit, quo uertis iter 
medioque diem perdis Olympo? 
cur, Phoebe, tuos rapis aspectus? 
nondum serae nuntius horae 
nocturna uocat lumina Vesper; 
nondum Hesperiae flexura rotae 
iubet emeritos soluere currus; 
nondum in noctem uergente die 
tertia misit bucina signum: 
stupet ad subitae tempora cenae        800 
nondum fessis bubus arator. 
Quid te aetherio pepulit cursu? 
quae causa tuos limite certo 
deiecit equos? numquid aperto 
carcere Ditis uicti temptant 
bella Gigantes? numquid Tityos 
pectore fesso renouat ueteres 
saucius iras? num reiecto 
latus explicuit monte Typhoeus? 
numquid struitur uia Phlegraeos         810 
alta per hostes et Thessalicum 
Thressa premitur Pelion Ossa? 
Solitae mundi periere uices? 
nihil occasus, nihil ortus erit? 
Stupet Eoos assueta deo 
tradere frenos genetrix primae 
roscida lucis peruersa sui 
limina regni; nescit fessos 
tinguere currus nec fumantes 
sudore iubas mergere ponto.         820 
ipse insueto nouus hospitio 
Sol Auroram uidet occiduus 
tenebrasque iubet surgere nondum 
nocte parata: non succedunt 
astra nec ullo micat igne polus, 
non Luna graues digerit umbras. 
Sed quidquid id est, utinam nox sit! 
trepidant, trepidant pectora magno 
percussa metu: ne fatali cuncta ruina         830 
quassata labent iterumque deos 
hominesque premat deforme chaos, 
iterum terras et mare cingens 
et uaga picti sidera mundi 
natura tegat. Non aeternae 
facis exortu dux astrorum 
saecula ducens dabit aestatis 
brumaeque notas, non Phoebeis 
obuia flammis demet nocti 
Luna timores uincetque sui         840 
fratris habenas curuo breuius 
limite currens. Ibit in unum 
congesta sinum turba deorum. 
hic qui sacris peruius astris 
secat obliquo tramite zonas, 
flectens longos signifer annos, 
lapsa uidebit sidera labens; 
hic qui nondum uere benigno 
reddit Zephyro uela tepenti 
Aries praeceps ibit in undas,        850 
per quas pauidam uexerat Hellen; 
hic qui nitido Taurus cornu 
praefert Hyadas, secum Geminos 
trahet et curui bracchia Cancri; 
Leo flammiferis aestibus ardens 
iterum e caelo cadet Herculeus, 
cadet in terras Virgo relictas 
iustaeque cadent pondera Librae 
secumque trahent Scorpion acrem. 
et qui neruo tenet Haemonio        860 
pinnata senex spicula Chiron, 
rupto perdet spicula neruo; 
pigram referens hiemem gelidus 
cadet Aegoceros frangetque tuam, 
quisquis es, urnam; tecum excedent 
ultima caeli sidera Pisces, 
monstraque numquam perfusa mari 
merget condens omnia gurges; 
et qui medias diuidit Vrsas, 
fluminis instar lubricus Anguis        870 
magnoque minor iuncta Draconi 
frigida duro Cynosura gelu, 
custosque sui tardus plaustri 
iam non stabilis ruet Arctophylax. 
Nos e tanto uisi populo 
digni, premeret quos euerso 
cardine mundus? in nos aetas ultima uenit? 
o nos dura sorte creatos, 
seu perdidimus solem miseri,        880 
siue expulimus! abeant questus, discede timor! 
uitae est auidus quisquis non uult 
mundo secum pereunte mori.
 

 
 ATREVS : Aequalis astris gradior et cunctos super 
altum superbo uertice attingens polum. 
nunc decora regni teneo, nunc solium patris. 
dimitto superos; summa uotorum attigi. 
bene est, abunde est, iam sat est etiam mihi. 
sed cur satis sit? pergam et impleto patre        890 
funere suorum. Ne quid obstaret pudor, 
dies recessit: perge dum caelum uacat. 
utinam quidem tenere fugientes deos 
possem, et coactos trahere, ut ultricem dapem 
omnes uiderent! quod sat est, uideat pater. 
etiam die nolente discutiam tibi 
tenebras, miseriae sub quibus latitant tuae. 
nimis diu conuiua securo iaces 
hilarique uultu; iam satis mensis datum est 
satisque Baccho; sobrio tanta ad mala         900 
opus est Thyeste. Turba famularis, fores 
templi relaxa, festa patefiat domus. 
libet uidere, capita natorum intuens, 
quos det colores, uerba quae primus dolor 
effundat aut ut spiritu expulso stupens 
corpus rigescat. Fructus hic operis mei est. 
miserum uidere nolo, sed dum fit miser. 
Aperta multa tecta conlucent face. 
resupinus ipse purpurae atque auro incubat, 
uino grauatum fulciens laeua caput.         910 
eructat. O me caelitum excelsissimum, 
regumque regem! uota transcendi mea. 
satur est; capaci ducit argento merum - 
ne parce potu; restat etiamnunc cruor 
tot hostiarum; ueteris hunc Bacchi color 
abscondet. Hoc, hoc mensa cludatur scypho. 
mixtum suorum sanguinem genitor bibat: 
meum bibisset. Ecce, iam cantus ciet 
festasque uoces, nec satis menti imperat. 
 THYESTES : Pectora longis hebetata malis,        920 
iam sollicitas ponite curas. 
fugiat maeror fugiatque pauor, 
fugiat trepidi comes exilii 
tristis egestas rebusque grauis 
pudor afflictis; magis unde cadas 
quam quo refert. Magnum, ex alto 
culmine lapsum stabilem in plano 
figere gressum; magnum, ingenti 
strage malorum pressum fracti 
pondera regni non inflexa         930 
ceruice pati, nec degenerem 
uictumque malis rectum impositas 
ferre ruinas. Sed iam saeui 
nubila fati pelle ac miseri 
temporis omnes dimitte notas; 
redeant uultus ad laeta boni, 
ueterem ex animo mitte Thyesten. 
Proprium hoc miseros sequitur uitium, 
numquam rebus credere laetis: 
redeat felix fortuna licet,         940 
tamen afflictos gaudere piget. 
quid me reuocas festumque uetas 
celebrare diem, quid flere iubes, 
nulla surgens dolor ex causa? 
quis me prohibet flore decenti 
uincire comam? prohibet, prohibet 
uernae capiti fluxere rosae, 
pingui madidus crinis amomo 
inter subitos stetit horrores, 
imber uultu nolente cadit,         950 
uenit in medias uoces gemitus. 
maeror lacrimas amat assuetas, 
flendi miseris dira cupido est. 
libet infaustos mittere questus, 
libet et Tyrio saturas ostro 
rumpere uestes, ululare libet. 
Mittit luctus signa futuri 
mens ante sui praesaga mali: 
instat nautis fera tempestas, 
cum sine uento tranquilla tument.         960 
quos tibi luctus quosue tumultus 
fingis, demens? credula praesta 
pectora fratri. Iam, quidquid id est, 
uel sine causa uel sero times. 
nolo infelix, sed uagus intra 
terror oberrat, subitos fundunt 
oculi fletus, nec causa subest. 
dolor an metus est? An habet lacrimas 
magna uoluptas? 
 ATREVS : Festum diem, germane, consensu pari         970 
celebremus; hic est, sceptra qui firmet mea 
solidamque pacis alliget certae fidem. 
 THYESTES : Satias dapis me nec minus Bacchi tenet. 
augere cumulus hic uoluptatem potest, 
si cum meis gaudere felici datur. 
 ATREVS : Hic esse natos crede in amplexu patris; 
hic sunt eruntque; nulla pars prolis tuae 
tibi subtrahetur. Ora quae exoptas dabo 
totumque turba iam sua implebo patrem. 
satiaberis, ne metue. Nunc mixti meis        980 
iucunda mensae sacra iuuenilis colunt; 
sed accientur. Poculum infuso cape 
gentile Baccho. THYESTES : Capio fraternae dapis 
donum. Paternis uina libentur deis, 
tunc hauriantur. - sed quid hoc? nolunt manus 
parere, crescit pondus et dextram grauat; 
admotus ipsis Bacchus a labris fugit 
circaque rictus ore decepto fluit, 
et ipsa trepido mensa subsiluit solo. 
uix lucet ignis; ipse quin aether grauis        990 
inter diem noctemque desertus stupet. 
quid hoc? magis magisque concussi labant 
conuexa caeli; spissior densis coit 
caligo tenebris noxque se in noctem abdidit: 
fugit omne sidus. Quidquid est, fratri precor 
natisque parcat, omnis in uile hoc caput 
abeat procella. Redde iam natos mihi! 
 ATREVS : Reddam, et tibi illos nullus eripiet dies. 
 THYESTES : Quis hic tumultus uiscera exagitat mea? 
quid tremuit intus? sentio impatiens onus         1000 
meumque gemitu non meo pectus gemit. 
adeste, nati, genitor infelix uocat, 
adeste. Visis fugiet hic uobis dolor - 
unde obloquuntur? ATREVS : Expedi amplexus, pater; 
uenere. - natos ecquid agnoscis tuos? 
 THYESTES : Agnosco fratrem. Sustines tantum nefas 
gestare, Tellus? non ad infernam Styga 
tenebrasque mergis rupta et ingenti uia 
ad chaos inane regna cum rege abripis? 
non tota ab imo tecta conuellens solo        1010 
uertis Mycenas? stare circa Tantalum 
uterque iam debuimus. Hinc compagibus 
et hinc reuulsis, si quid infra Tartara est 
auosque nostros, hoc tuam immani sinu 
demitte uallem nosque defossos tege 
Acheronte toto. Noxiae supra caput 
animae uagentur nostrum et ardenti freto 
Phlegethon harenas igneus totas agens 
exilia supra nostra uiolentus fluat - 
immota tellus pondus ignauum iacet,        1020 
fugere superi. ATREVS : Iam accipe hos potius libens 
diu expetitos: nulla per fratrem est mora; 
fruere, osculare, diuide amplexus tribus. 
 THYESTES : Hoc foedus? haec est gratia, haec fratris fides? 
sic odia ponis? non peto, incolumis pater 
natos ut habeam; scelere quod saluo dari 
odioque possit, frater hoc fatrem rogo: 
sepelire liceat. Redde quod cernas statim 
uri; nihil te genitor habiturus rogo, 
sed perditurus. ATREVS : Quidquid e natis tuis        1030 
superest habes, quodcumque non superest habes. 
 THYESTES : Vtrumne saeuis pabulum alitibus iacent, 
an beluis seruantur, an pascunt feras? 
 ATREVS : Epulatus ipse es impia natos dape. 
 THYESTES : Hoc est deos quod puduit, hoc egit diem 
auersum in ortus. Quas miser uoces dabo 
questusque quos? quae uerba sufficient mihi? 
abscisa cerno capita et auulsas manus 
et rupta fractis cruribus uestigia - 
hoc est quod auidus capere non potuit pater.        1040 
uoluuntur intus uiscera et clusum nefas 
sine exitu luctatur et quaerit fugam. 
da, frater, ensem (sanguinis multum mei 
habet ille) ferro liberis detur uia. 
negatur ensis? pectora inliso sonent 
contusa planctu - sustine, infelix, manum, 
parcamus umbris. Tale quis uidit nefas? 
quis inhospitalis Caucasi rupem asperam 
Heniochus habitans quisue Cecropiis metus 
terris Procrustes? genitor en natos premo         1050 
premorque natis - sceleris est aliquis modus? 
 ATREVS : Sceleri modus debetur ubi facias scelus, 
non ubi reponas. Hoc quoque exiguum est mihi. 
ex uulnere ipso sanguinem calidum in tua 
defundere ora debui, ut uiuentium 
biberes cruorem - uerba sunt irae data 
dum propero. Ferro uulnera impresso dedi, 
cecidi ad aras, caede uotiua focos 
placaui, et artus, corpora exanima amputans, 
in parua carpsi frusta et haec feruentibus         1060 
demersi aenis; illa lentis ignibus 
stillare iussi. Membra neruosque abscidi 
uiuentibus, gracilique traiectas ueru 
mugire fibras uidi et aggessi manu 
mea ipse flammas. Omnia haec melius pater 
fecisse potuit, cecidit in cassum dolor: 
scidit ore natos impio, sed nesciens, 
sed nescientes. THYESTES : Clausa litoribus uagis 
audite maria, uos quoque audite hoc scelus, 
quocumque, di, fugistis; audite inferi,         1070 
audite terrae, Noxque Tartarea grauis 
et atra nube, uocibus nostris uaca 
(tibi sum relictus, sola tu miserum uides, 
tu quoque sine astris), uota non faciam improba. 
pro me nihil precabor - et quid iam potest 
pro me esse? Vobis uota prospicient mea. 
tu, summe caeli rector, aetheriae potens 
dominator aulae, nubibus totum horridis 
conuolue mundum, bella uentorum undique 
committe et omni parte uiolentum intona,        1080 
manuque non qua tecta et immeritas domos 
telo petis minore, sed qua montium 
tergemina moles cecidit et qui montibus 
stabant pares Gigantes, hac arma expedi 
ignesque torque. Vindica amissum diem, 
iaculare flammas, lumen ereptum polo 
fulminibus exple. Causa, ne dubites diu, 
utriusque mala sit; si minus, mala sit mea: 
me pete, trisulco flammeam telo facem 
per pectus hoc transmitte. Si natos pater         1090 
humare et igni tradere extremo uolo, 
ego sum cremandus. Si nihil superos mouet 
nullumque telis impios numen petit, 
aeterna nox permaneat et tenebris tegat 
immensa longis scelera. Nil, Titan, queror, 
si perseueras. ATREVS : Nunc meas laudo manus, 
nunc parta uera est palma. Perdideram scelus, 
nisi sic doleres. Liberos nasci mihi 
nunc credo, castis nunc fidem reddi toris. 
 THYESTES : Quid liberi meruere? ATREVS : Quod fuerant tui.        1100 
 THYESTES : Natos parenti - ATREVS : Fateor, et, quod me iuuat, 
certos. THYESTES : Piorum praesides testor deos. 
 ATREVS : Quin coniugales? THYESTES : Scelere quis pensat scelus? 
 ATREVS : Scio quid queraris: scelere praerepto doles, 
nec quod nefandas hauseris angit dapes; 
quod non pararis. Fuerat hic animus tibi 
instruere similes inscio fratri cibos 
et adiuuante liberos matre aggredi 
similique leto sternere - hoc unum obstitit - 
tuos putasti. THYESTES : Vindices aderunt dei;        1110 
his puniendum uota te tradunt mea. 
 ATREVS : Te puniendum liberis trado tuis.
 

 
FINIS
 

 

 
  Seneca the Younger The Latin Library The Classics Page