Periocha CXVI
		 

		 
		 
	 
	
 

 TITI LIVI AB URBE CONDITA LIBER CXVI PERIOCHA
 

 

 
Caesar ex Hispania quintum triumphum egit. Et cum plurimi maximique honores
a senatu decreti essent, inter quos ut "parens patriae" appellaretur et
sacrosanctus ac dictator in perpetuum esset, inuidiae aduersus eum causam
praestiterunt, quod senatui deferenti hos honores, cum ante aedem Veneris
Genetricis sederet, non adsurrexit, et quod a M. Antonio cos., collega
suo, inter lupercos currente diadema capiti suo impositum in sella
reposuit, et quod Epidio Marullo et Caesetio Flauo trib. pl., inuidiam ei
tamquam regnum adfectanti mouentibus potestas abrogata est.
 

 
Ex his causis conspiratione in eum facta, cuius capita fuerunt M. Brutus et
C. Cassius et ex Caesaris partibus Dec. Brutus et C. Trebonius, in Pompei
curia occisus est XXIII uulneribus occupatumque ab interfectoribus eius
Capitolium.
 

 
Obliuione deinde caedis eius a senatu decreta, obsidibus Antoni et Lepidi
de liberis acceptis coniurati a Capitolio descenderunt.
 

 
Testamento Caesaris heres ex parte dimidia institutus est C. Octauius,
sororis nepos, et in nomen adoptatus est.
 

 
Caesaris corpus cum in campum Martium ferretur, a plebe ante rostra
crematum est.
 

 
Dictaturae honos in perpetuum sublatus est.
 

 
Chamiates, humillimae sortis homo, qui se C. Mari filium ferebat, cum apud
credulam plebem seditiones moueret, necatus est.
 
	 
		 Livy 
		 The Latin Library 
		 The Classics Page