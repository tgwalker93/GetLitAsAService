Anonymous
		 

		 
		 
	 
	
 

 PLANCTUS DESTRUCTIONIS REGNI HUNGARIAE PER TARTAROS 

 

 
Tu, qui deus es cuntorum, 
iustus iudex meritorum 
bonis reddens bona multa 
mala nulla fers inulta 
  equa lance iustitie.
 

 
Peccaverunt nostri patres 
tibi, nos, et nostri fratres, 
mala nostra succreverunt, 
que nos nimis invenerunt 
  in diebus angustiae.
 

 
Cuncti sumus neci dati, 
sunt populi captivati, 
sunt milites gladiati; 
ad quid ergo sumus nati 
  tanta mala cernere?
 

 
Fluit sanguis feminarum, 
pallet decor puellarum, 
puerorum turba iacet, 
senex, anus ense iacet 
  nephario funere,
 

 
Domum Saul Philistei, 
Genus Iacob Canopei, 
gregem iusti Iob Sabei, 
cum insontes oves dei 
  tanta cede sternitis.
 

 
Trucidatis matronarum 
turbam, simul puellarum 
neque clerum reverentes 
neque secum miserentes 
  nec parvulis parcitis.
 

 
Que vos terra, qui parentes 
genuerunt tales gentes 
tam crudeles, tam feroces, 
ad nocendum tam veloces 
  et sub armis vivere.
 

 
O natura mater dura, 
quare tibi fuit cura 
sevam gentem Tartharorum 
ad flagellum populorum 
  in hanc Iucem ducere?
 

 
Cur non matres conclusisti, 
cur concessum concessisti, 
nequam proles cur creatur, 
per quam mundus conturbatur, 
  cultor Christi moritur?
 

 
Heu, quis aquas capitibus 
nec non nostris luminibus 
lacrimarum dabit munus 
ad plangendum tantum funus, 
  quod nobis ingeritur?
 

 
Ierusalem mater, plange, 
celi forum planctu tange, 
mitte sursum suspirium, 
vestem sume cilicium, 
  caput sparge cinere.
 

 
Grandis tibi venit dolor, 
omnis a te fugit color, 
funde fontem lacrimarum, 
planctum tibi fac amarum 
  diro lesa vulnere.
 

 
Universi tui nati 
probi, pulchri, delicati 
sunt ab hoste iugulati, 
vulnerati, vinculati 
  per ingens opprobrium.
 

 
Interfecti sepultura, 
vulnerati carent cura, 
vinculati solutore, 
fugitivi protectore 
  pro timore gentium.
 

 
Arma duces acceperunt, 
viri fortes convenerunt 
hosti terga percussuri 
vel ab hoste ruituri 
  cuncti pari prelio.
 

 
Sed cum belli lux illuxit, 
hostem Martem mox instruxit, 
hungarorum cor expavit, 
castra timor perturbavit, 
  fugit mens et ratio.
 

 
Regnum nutat et corona, 
Mars desevit et Bellona, 
vibrat hastas, tela iacit 
et inmensam cedem facit, 
  fusa iacent corpora.
 

 
Pontifices et primates 
una cadunt, almi vates 
prosternuntur, viri fortes 
disperguntur et cohortes, 
  instant dura tempora.
 

 
Summa nescit occisorum 
mera claudi numerorum, 
dee bine, que venerunt, 
cum sorore vix ruperunt 
  morientum licia.
 

 
Hungarorum pro ruina 
celum stupet pro ruina, 
chaos ferri mundi rebus 
crederetur hiis diebus 
  hac visa miseria.
 

 
Est completum, Davitico 
quod cantatur in cantico, 
nullus fuit, magnatorum 
carnes sive clericorum 
  qui telluri traderet.
 

 
Tabescentes putruerunt, 
aves celi commederunt, 
dentes canum consumpserunt, 
ossa lupi disperserunt; 
  nemo, qui repelleret.
 

 
Non est mirum quod sunt victi, 
quod sic morti sunt addicti, 
nam maiores et minores 
corrumpentes bonos mores 
  sectabantur vitia.
 

 
Erant enim viri duri 
repugnantes omni iuri, 
falsi testes et periuri, 
mechi, fures, Epicuri, 
  quorum deus dolia.
 

 
Oppressores advenarum, 
vastatores egenorum 
et predones pupillorum 
  repulsa iustitia.
 

 
In vestitu sumptuosi, 
in ornatu studiosi, 
compti, docti superbire, 
curiosi lascivire 
  prolventes mendacia.
 

 

 
 
 
	 Medieval Latin 
	 The Latin Library 
	 The Classics Page