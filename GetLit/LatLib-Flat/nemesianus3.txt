Nemesianus: Ecloga III
		 

		 
		 
	 
	
 

 NEMESIANUS ECLOGA III 

 

 
PAN
 

 Nyctilus atque Micon nec non et pulcher Amyntas 
torrentem patula vitabant ilice solem 
cum Pan venatu fessus recubare sub ulmo 
coeperat et somno lassatas sumere vires; 
quem super ex tereti pendebat fistula ramo.    5 
Hanc pueri, tamquam praedam pro carmine possent 
sumere fasque esset calamos tractare deorum 
invadunt furto. Sed nec resonare canorem 
fistula quem suerat nec vult contexere carmen 
sed pro carminibus male dissona sibila reddit,    10 
cum Pan excussus sonitu stridentis avenae 
iamque videns: "Pueri, si carmina poscitis, inquit, 
ipse canam. Nulli fas est inflare cicutas 
quas ego Maenaliis cera coniungo sub antris. 
Iamque ortus, Lenaee, tuos et semina vitis    15 
ordine detexam: debemus carmina Baccho". 
Haec fatus coepit calamis sic montivagus Pan: 
"Te cano, qui gravidis hederata fronte corymbis 
vitea serta plicas quique udo palmite tigres 
ducis odoratis perfusus colla capillis,    
20 
vera Iovis proles. Nam cum post sidera caeli 
sola Iovem Semele vidit Iovis ora professum, 
hunc pater omnipotens, venturi providus aevi, 
pertulit et iusto produxit tempore partus. 
Hunc Nymphae Faunique senes Satyrique procaces    25 
nosque etiam Nysae viridi nutrimus in antro. 
Quin et Silenus parvum veteranus alumnum 
aut gremio fovet aut resupinis sustinet ulnis, 
evocat aut risum digito motuve quietem 
allicit aut tremulis quassat crepitacula palmis.    30 
Cui deus arridens horrentes pectore saetas 
vellicat aut digitis aures astringit acutas 
applauditve manu mutilum caput aut breve mentum 
et simas tenero collidit pollice nares. 
Interea pueri florescit pube iuventus    35 
flavaque maturo tumuerunt tempora cornu. 
Tum primum laetas ostendit pampinus uvas: 
mirantur Satyri frondes et poma Lyaei. 
Tum deus: "O Satyri, maturos carpite fetus, 
dixit, et ignotos primi calcate racemos".    40 
Vix haec ediderat, decerpunt vitibus uvas 
et portant calathis celerique elidere planta 
concava saxa super properant: vindemia fervet 
collibus in summis, crebro pede rumpitur uva 
rubraque purpureo sparguntur pectora musto.    45 
Tum Satyri, lasciva cohors, sibi pocula quisque 
obvia corripiunt: quae fors dedit, arripit usus. 
Cantharon hic retinet, cornu bibit alter adunco, 
concavat ille manus palmasque in pocula vertit, 
pronus at ille lacu bibit et crepitantibus haurit    50 
musta labris; alius vocalia cymbala mergit 
atque alius latices pressis resupinus ab uvis 
excipit; at potus (saliens liquor ore resultat) 
evomit inque humeros et pectora defluit umor. 
Omnia ludus habet cantusque chorique licentes;    
55 
et venerem iam vina movent: raptantur amantes 
concubitu Satyri fugientes iungere Nymphas; 
iam iamque elapsas, hic crine, hic veste retentat. 
Tum primum roseo Silenus cymbia musto 
plena senex avide non aequis viribus hausit:    60 
ex illo venas inflatus nectare dulci 
hesternoque gravis semper ridetur Iaccho. 
Quin etiam deus ille, deus Iove prosatus ipso, 
et plantis uvas premit et de vitibus hastas 
integit et lynci praebet cratera bibenti".    65 
Haec Pan Maenalia pueros in valle docebat 
sparsas donec oves campo conducere in unum 
nox iubet, uberibus suadens siccare fluorem 
lactis et in niveas astrictum cogere glaebas.
 

 

 
 
 
	 Nemesianus 
	 The Latin Library 
	 The Classics Page