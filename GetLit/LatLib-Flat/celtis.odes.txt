Conrad Celtis: Odes   CONRADUS CELTIS: ODES    
 
 Ode 3,8 
 
Exsecrat 
Germanum inventorem 
Bombardae, 
cuius pila paene traiectus fuisset.
 
Primus per auras saxa volantia 
Ardente torquens concita pulvere 
  Quique igne sternaci sonoro 
  Aera commovefecit ictu, 
Is regis olim ficta tonitrua 
Et vera struxit cum Iove fulmina, 
  Dum mille momento per unam 
  Corpora comminuit ruinam. 
Uno tumulto fortia moenia 
Molitur urbes celsa culmina 
  Cum turribus casura, tristes 
  Machina dum iaculatur orbes. 
Nostro sub axe indignus erat mori 
Germana nullis nomina saeculis 
  Laturus, indignus scelestam 
  Carminibus meruisse vitam, 
Riphaea dignus frigora perpeti 
Et saxa semper ferre natantia 
  Symplegadum vel distrahendus 
  Caucasiis scopulis sub Arcto 
Aut Sisypheum impellere montibus 
Saxum relabens impetuosius 
  Aut Siculis urenda flammis 
  Corpora contumulare in aevum. 
Traiectus essem quam prope plumbea 
Pila, furentum nuper ut agmina 
  Suevorum inarmatus viderem 
  Vindelicis recubare campis, 
Fatalis olim qui fuerat locus 
Varo perempto cum legionibus 
  Hunisque torvis, quos cruento 
  Karolus edomuit triumpho. 
Quam laeta prisco tempore saecula 
Ignara belli, cum neque vulnera 
  Norant viri nec saevus ensis 
  Pendiderat lateri minaci! 
Tunc nulla stabant moenia machinis 
Oppleta nec tormenta furentibus 
  Funesta longis explicabant 
  Cornibus ignivomum foramen, 
Felix sed agris turba novalibus 
Errabat aptans vimina vitibus, 
  Muris nec ullis implicati 
  Pervigiles timuere noctes. 
Sed praeda postquam mentibus impiis 
Incessit, arces mox sibi condidit 
  Et montium praerupta scandens 
  Insidias struit et rapinas. 
Hinc nostra cernens saecula Iuppiter, 
Quod tela tractent iam sua caelica, 
  Nostram deus vitam perosus 
  Proelia continuata versat 
Et bella saevis Martia regibus 
Inspirat, orbem qui rabidum movent, 
  Nullamque servant inde sanctam 
  Saecula deteriora pacem.
 
 
 
 Ode 3,9 
 
Laudat 
Germanum inventorem 
artis impressoriae.
 
Quid tantis strepidat Graecia laudibus 
Invenisse suis ingeniis canens, 
Qua natura potens lege coerceat 
  Caeli fulgida sidera? 
Non est inferior, credite, Daedalo 
Aut, qui Cecropias protulerat notas, 
Ex Monguntiacis civibus editus, 
  Nostri gloria nominis, 
Qui sculpsit solidos aere characteres 
Et versis docuit scribere litteris, 
Quo nasci utilius non potuerat magis 
  Cunctis, credite, saeculis. 
Iam tandem Italici non poterunt viri 
Germanos stolida carpere inertia, 
Cum nostris videant crescere ab artibus 
  Romanis saecula litteris. 
Quae tand(em) Aemilio gratia Maximo 
Solvenda (e)st, genitus qui patre Caesare, 
Sub quorum imperio creverat inclito 
  Nostris ingenium viris.
   	 Neo-Latin 	 The Latin Library 	 The Classics Homepage