Landor: Simonidea, 1806 
 
 
 
 LANDOR: Ad Gustavum Regem 
 
 
 
 Ad Gustavum Regem 

Ingens eodem carcere funditur 
Agmen, quadrigae pulvere fluctuant, 
 Cunctisque (nec secernit) Elis 
  Clamat Io! ingeminatque plausus. 

Hac nempe, dicunt, Invidiam die 
Relegat orco, sive Diespiter, 
 Sive ipse, nam vicit ferendo, 
  Populeae dominus coronae. 
 
Laudantur omnes: laudibus unice 
Dignandus ille est advena sobriis, 
 Qui lora nec mittit nec urget, 
  Nec fugit aut inhiat favorem. 
 
Famam reliquit flebilibus Padi 
Ripis caducam, cum Clymenes puer 
 Phoebique suspiravit orbem 
  Subiicere aeriis habenis. 
 
Surgens eo praenituit die, 
Videre gentes, et solitum genu 
 Flexere, sed Parcae vetabant 
  Hesperias superare quercus. 
 
Tu semper uno tramite providus, 
Gustave, pergis: prava monentium 
 Exempla regum non morantur, 
  Non populi male pervicaces. 
 

Quod occupavit nescia cedere, 
Tendit iuventus tradere posteris 
 Nomen, nec astris inserendum 
  Desidia patitur labasci. 
 

Non insolenti corda cupidini 
Dabas, amatus Virgine regia, 
 Cum fortis indictos tueri 
  Gens male sustinuit iugales: 
 
At bella quando dura perhorruit, 
Regnare dignum et te proavis parem 
 Ostendis, extremumque campo 
  Stare virum tibi plaudit hostis. 
 
 
 
 Ad Gustavum Exulem 
 
Nulla refulges, inclite, purpura, 
Gustave, nulla voce satellites 
 Gratantur, armorumve pulsu 
  Ante domum, positisve signis. 
 
Feliciorum munera temporum 
Praeferre tendo: functa laboribus 
 Tantis, iniquo pressa fato, 
  Mens avet ac meruit quietem. 
 
Non urbe crescunt, non solio adsident, 
Non imperanti cetera serviunt, 
 Nec vi relapsurae, nec aevo, 
  Divitiae pretiosiores. 
 
Cum dives esses, cum nimium potens, 
Toto repressi pectore gaudium, 
 Mecumque certabant Camenae 
  Dum canerent, aperire claustrum. 
 
Haud annuebam; carmina condidi 
Quae perpolirent assidua manu; 
 Nunc purus egressas iubebo 
  Liberius celebrare laudes. 
 
Fragore nullo qua maria albicant, 
Et ipsa victrix Bruma voragines 
 Horret nivosas, Alpiumque 
  Stat rosea redimita luce, 
 
Tu dum quietos Helvetiae lacus 
Et arta visis pascua montium, 
 Et rura, quae rident colono 
  Ancipites dare cantilenas; 
 
Seu forte Telli nomen ad aere 
Procul feratur, sive remugiant 
 Armenta, suspiratque miles 
  Dulce melos, vocitante vaccas; 
 
Parum paratis ac male credulis, 
Imbelliori regibus indole, 
 Septentrionales procellae 
  Luctisono fremitu resurgent. 
 
Secura cunctis pectora fortibus, 
Gustave, rerum constituit sator 
 Haec alta non turbare passus 
  Inferius genitos serena, 
 
Seu turba vecors nobilium nimis, 
Constantiori seu populus fremat 
 Gazasque, celatas profanis, 
  Ipse comes, Deus ipse, pandit. 
 
Vix artium ullis apta laboribus, 
Gens barbara, exlex, Cimmerii specus, 
 Iniussa, silvarum recessus 
  Nocte, die, canibus fatigat: 
 
Indigna ferro Caesaris, horruit 
Martem ingruentem, tutaque vallibus 
 Insidit Hondini fluenti, 
  Hospitibus metuenda solis: 
 
Audax futuri frangere roboris 
Mollem iuventam, castaneas foco 
 Arcere, brumalemque noctem 
  Saxonis exhilarent vetare. 
 
Sed murmurat mi lympha procacibus 
Modis superne, et candida populus 
 Antro recumbens otioso 
  Quid faciant Zephyri susurrat. 
 
Illis vacantes admoveo libens 
Aures, vetustas Tempus imagines 
 Praebet poetarum ducumque, 
  Meque suis famulum salutat. 
 
Quotus reducto Naiadum choro 
Se dedicavit, magna viro dabunt; 
 Illi vigebunt quae fuere, 
  Quaeque vigent hodie, peribunt.
 
 
 
 
 
	 Landor 
	 Neo-Latin 
	 The Latin Library 
	 The Classics Homepage