Seneca: Oedipus
		 

		 
		 
	 

 

 L. ANNAEI SENECAE OEDIPVS
 

 

 
 Oedipvs Iam nocte Titan dubius expulsa redit 
et nube maestum squalida exoritur iubar, 
lumenque flamma triste luctifica gerens 
prospiciet auida peste solatas domos, 
stragemque quam nox fecit ostendet dies.        5 
Quisquamne regno gaudet? o fallax bonum, 
quantum malorum fronte quam blanda tegis! 
ut alta uentos semper excipiunt iuga 
rupemque saxis uasta dirimentem freta 
quamuis quieti uerberat fluctus maris,        10 
imperia sic excelsa Fortunae obiacent. 
Quam bene parentis sceptra Polybi fugeram! 
curis solutus exul, intrepidus uagans 
(caelum deosque testor) in regnum incidi; 
infanda timeo: ne mea genitor manu        15 
perimatur; hoc me Delphicae laurus monent, 
aliudque nobis maius indicunt scelus. 
est maius aliquod patre mactato nefas? 
pro misera pietas (eloqui fatum pudet), 
thalamos parentis Phoebus et diros toros        20 
gnato minatur impia incestos face. 
hic me paternis expulit regnis timor, 
hoc ego penates profugus excessi meos: 
parum ipse fidens mihimet in tuto tua, 
natura, posui iura. cum magna horreas,        25 
quod posse fieri non putes metuas tamen: 
cuncta expauesco meque non credo mihi. 
  Iam iam aliquid in nos fata moliri parant. 
nam quid rear quod ista Cadmeae lues 
infesta genti strage tam late edita        30 
mihi parcit uni? cui reseruamur malo? 
inter ruinas urbis et semper nouis 
deflenda lacrimis funera ac populi struem 
incolumis asto—scilicet Phoebi reus. 
sperare poteras sceleribus tantis dari        35 
regnum salubre? fecimus caelum nocens. 
  Non aura gelido lenis afflatu fouet 
anhela flammis corda, non Zephyri leues 
spirant, sed ignes auget aestiferi canis 
Titan, leonis terga Nemeaei premens.        40 
deseruit amnes umor atque herbas color 
aretque Dirce, tenuis Ismenos fluit 
et tinguit inopi nuda uix unda uada. 
obscura caelo labitur Phoebi soror, 
tristisque mundus nubilo pallet nouo.        45 
nullum serenis noctibus sidus micat, 
sed grauis et ater incubat terris uapor: 
obtexit arces caelitum ac summas domos 
inferna facies. denegat fructum Ceres 
adulta, et altis flaua cum spicis tremat,        50 
arente culmo sterilis emoritur seges. 
Nec ulla pars immunis exitio uacat, 
sed omnis aetas pariter et sexus ruit, 
iuuenesque senibus iungit et gnatis patres 
funesta pestis, una fax thalamos cremat,        55 
fletuque acerbo funera et questu carent. 
quin ipsa tanti peruicax clades mali 
siccauit oculos, quodque in extremis solet, 
periere lacrimae. portat hunc aeger parens 
supremum ad ignem, mater hunc amens gerit        60 
properatque ut alium repetat in eundem rogum. 
quin luctu in ipso luctus exoritur nouus, 
suaeque circa funus exequiae cadunt. 
tum propria flammis corpora alienis cremant; 
diripitur ignis: nullus est miseris pudor.        65 
non ossa tumuli lecta discreti tegunt: 
arsisse satis est—pars quota in cineres abit? 
dest terra tumulis, iam rogos siluae negant. 
non uota, non ars ulla correptos leuat: 
cadunt medentes, morbus auxilium trahit.        70 
  Adfusus aris supplices tendo manus 
matura poscens fata, praecurram ut prior 
patriam ruentem neue post omnis cadam 
fiamque regni funus extremum mei. 
o saeua nimium numina, o fatum graue!        75 
negatur uni nempe in hoc populo mihi 
mors tam parata? sperne letali manu 
contacta regna, linque lacrimas, funera, 
tabifica caeli uitia quae tecum inuehis 
infaustus hospes, profuge iamdudum ocius—        80 
uel ad parentes. Iocasta Quid iuuat, coniunx, mala 
grauare questu? regium hoc ipsum reor: 
aduersa capere, quoque sit dubius magis 
status et cadentis imperi moles labet, 
hoc stare certo pressius fortem gradu:        85 
haud est uirile terga Fortunae dare. 
 Oe. Abest pauoris crimen ac probrum procul, 
uirtusque nostra nescit ignauos metus: 
si tela contra stricta, si uis horrida 
Mauortis in me rueret—aduersus feros        90 
audax Gigantas obuias ferrem manus. 
nec Sphinga caecis uerba nectentem modis 
fugi: cruentos uatis infandae tuli 
rictus et albens ossibus sparsis solum; 
cumque e superna rupe iam praedae imminens        95 
aptaret alas uerbera et caudae mouens 
saeui leonis more conciperet minas, 
carmen poposci: sonuit horrendum insuper, 
crepuere malae, saxaque impatiens morae 
reuulsit unguis uiscera expectans mea;        100 
nodosa sortis uerba et implexos dolos 
ac triste carmen alitis solui ferae. 
  Quid sera mortis uota nunc demens facis? 
licuit perire. laudis hoc pretium tibi 
sceptrum et peremptae Sphingis haec merces datur.        105 
ille, ille dirus callidi monstri cinis 
in nos rebellat, illa nunc Thebas lues 
perempta perdit. Vna iam superest salus, 
si quam salutis Phoebus ostendat uiam. 
  Chorvs Occidis, Cadmi generosa proles,        110 
urbe cum tota; uiduas colonis 
respicis terras, miseranda Thebe. 
carpitur leto tuus ille, Bacche, 
miles, extremos comes usque ad Indos, 
ausus Eois equitare campis        115 
figere et mundo tua signa primo: 
cinnami siluis Arabas beatos 
uidit et uersas equitis sagittas, 
terga fallacis metuenda Parthi; 
litus intrauit pelagi rubentis:        120 
promit hinc ortus aperitque lucem 
Phoebus et flamma propiore nudos 
  inficit Indos. 
Stirpis inuictae genus interimus, 
labimur saeuo rapiente fato;        125 
ducitur semper noua pompa Morti: 
longus ad manes properatur ordo 
agminis maesti, seriesque tristis 
haeret et turbae tumulos petenti 
non satis septem patuere portae.        130 
stat grauis strages premiturque iuncto 
  funere funus. 
Prima uis tardas tetigit bidentes: 
laniger pingues male carpsit herbas; 
colla tacturus steterat sacerdos:        135 
dum manus certum parat alta uulnus, 
aureo taurus rutilante cornu 
labitur segnis; patuit sub ictu 
ponderis uasti resoluta ceruix: 
nec cruor, ferrum maculauit atra        140 
turpis e plaga sanies profusa. 
segnior cursu sonipes in ipso 
concidit gyro dominumque prono 
  prodidit armo. 
Incubant agris pecudes relictae;        145 
taurus armento pereunte marcet: 
deficit pastor grege deminuto 
tabidos inter moriens iuuencos. 
non lupos cerui metuunt rapaces, 
cessat irati fremitus leonis,        150 
nulla uillosis feritas in ursis; 
perdidit pestem latebrosa serpens: 
aret et sicco moritur ueneno. 
  Non silua sua decorata coma 
fundit opacis montibus umbras,        155 
non rura uirent ubere glebae, 
non plena suo uitis Iaccho 
  bracchia curuat: 
omnia nostrum sensere malum. 
Rupere Erebi claustra profundi        160 
turba sororum face Tartarea 
Phlegethonque sua motam ripa 
miscuit undis Styga Sidoniis. 
Mors atra auidos oris hiatus 
pandit et omnis explicat alas;        165 
quique capaci turbida cumba 
  flumina seruat 
durus senio nauita crudo, 
uix assiduo bracchia conto 
  lassata refert, 
fessus turbam uectare nouam.        170 
Quin Taenarii uincula ferri 
rupisse canem fama et nostris 
errare locis, mugisse solum, 
uaga per lucos * * * 
simulacra uirum maiora uiris,        175 
bis Cadmeum niue discussa 
  tremuisse nemus, 
bis turbatam sanguine Dircen, 
nocte silenti * * * 
Amphionios ululasse canes. 
  O dira noui facies leti        180 
  grauior leto: 
piger ignauos alligat artus 
languor, et aegro rubor in uultu, 
maculaeque cutem sparsere leues. 
tum uapor ipsam corporis arcem        185 
  flammeus urit 
multoque genas sanguine tendit, 
oculique rigent, resonant aures        187a,188b 
stillatque niger naris aduncae        189 
cruor et uenas rumpit hiantes; 
intima creber uiscera quassat 
  gemitus stridens        192a 
et sacer ignis pascitur artus.        187b,188a 
Iamque amplexu frigida presso        192b,193a 
  saxa fatigant;        193b 
quos liberior domus elato        193c 
custode sinit, petitis fontes        195 
aliturque sitis latice ingesto. 
Prostrata iacet turba per aras 
  oratque mori: 
solum hoc faciles tribuere dei. 
delubra petunt, haut ut uoto 
  numina placent,        200 
sed iuuat ipsos satiare deos. 
  Quisnam ille propero regiam gressu petit? 
adestne clarus sanguine ac factis Creo 
an aeger animus falsa pro ueris uidet? 
adest petitus omnibus uotis Creo.        205 
  Oedipvs Horrore quatior, fata quo uergant timens, 
trepidumque gemino pectus affectu labat: 
ubi laeta duris mixta in ambiguo iacent, 
incertus animus scire cum cupiat timet. 
  Germane nostrae coniugis, fessis opem        210 
si quam reportas, uoce properata edoce. 
 Creo Responsa dubia sorte perplexa iacent. 
 Oe. Dubiam salutem qui dat adflictis negat. 
 Cr. Ambage flexa Delphico mos est deo 
arcana tegere. Oe. Fare, sit dubium licet:        215 
ambigua soli noscere Oedipodae datur. 
 Cr. Caedem expiari regiam exilio deus 
et interemptum Laium ulcisci iubet: 
non ante caelo lucidus curret dies 
haustusque tutos aetheris puri dabit.        220 
 Oe. Et quis peremptor incluti regis fuit? 
quem memoret ede Phoebus, ut poenas luat. 
 Cr. Sit, precor, dixisse tutum uisu et auditu horrida; 
torpor insedit per artus, frigidus sanguis coit. 
ut sacrata templa Phoebi supplici intraui pede        225 
et pias numen precatus rite summisi manus, 
gemina Parnasi niualis arx trucem fremitum dedit; 
imminens Phoebea laurus tremuit et mouit domum 
ac repente sancta fontis lympha Castalii stetit. 
incipit Letoa uates spargere horrentes comas        230 
et pati commota Phoebum; contigit nondum specum, 
emicat uasto fragore maior humano sonus: 
'mitia Cadmeis remeabunt sidera Thebis, 
si profugus Dircen Ismenida liquerit hospes 
regis caede nocens, Phoebo iam notus et infans.        235 
nec tibi longa manent sceleratae gaudia caedis: 
tecum bella geres, natis quoque bella relinques, 
turpis maternos iterum reuolutus in ortus.' 
 Oe. Quod facere monitu caelitum iussus paro, 
functi cineribus regis hoc decuit dari,        240 
ne sancta quisquam sceptra uiolaret dolo. 
regi tuenda maxime regum est salus: 
quaerit peremptum nemo quem incolumem timet. 
 Cr. Curam perempti maior excussit timor. 
 Oe. Pium prohibuit ullus officium metus?        245 
 Cr. Prohibent nefandi carminis tristes minae. 
 Oe. Nunc expietur numinum imperio scelus. 
  Quisquis deorum regna placatus uides: 
tu, tu penes quem iura praecipitis poli, 
tuque, o sereni maximum mundi decus,        250 
bis sena cursu signa qui uario legis, 
qui tarda celeri saecula euoluis rota, 
sororque fratri semper occurrens tuo, 
noctiuaga Phoebe, quique uentorum potens 
aequor per altum caerulos currus agis,        255 
et qui carentis luce disponis domos, 
adeste: cuius Laius dextra occidit, 
hunc non quieta tecta, non fidi lares, 
non hospitalis exulem tellus ferat: 
thalamis pudendis doleat et prole impia;        260 
hic et parentem dextera perimat sua, 
faciatque (num quid grauius optari potest?) 
quidquid ego fugi. Non erit ueniae locus: 
per regna iuro quaeque nunc hospes gero 
et quae reliqui perque penetrales deos,        265 
per te, pater Neptune, qui fluctu leui 
utrimque nostro geminus alludis solo; 
et ipse nostris uocibus testis ueni, 
fatidica uatis ora Cirrhaeae mouens: 
ita molle senium ducat et summum diem        270 
securus alto reddat in solio parens 
solasque Merope nouerit Polybi faces, 
ut nulla sontem gratia eripiet mihi. 
  Sed quo nefandum facinus admissum loco est, 
memorate: aperto Marte an insidiis iacet?        275 
 Cr. Frondifera sanctae nemora Castaliae petens 
calcauit artis obsitum dumis iter, 
trigemina qua se spargit in campos uia. 
secat una gratum Phocidos Baccho solum, 
unde altus arua deserit, caelum petens,        280 
clementer acto colle Parnasos biceps; 
at una bimaris Sisyphi terras adit 
Olenia in arua; tertius trames caua 
conualle serpens tangit errantes aquas 
gelidumque dirimit amnis Olmii uadum:        285 
hic pace fretum subita praedonum manus 
aggressa ferro facinus occultum tulit. 
  In tempore ipso sorte Phoebea excitus 
Tiresia tremulo tardus accelerat genu 
comesque Manto luce uiduatum trahens.        290 
 Oe. Sacrate diuis, proximum Phoebo caput, 
responsa solue; fare, quem poenae petant. 
  Tiresia Quod tarda fatu est lingua, quod quaerit moras 
haut te quidem, magnanime, mirari addecet: 
uisu carenti magna pars ueri patet.        295 
sed quo uocat me patria, quo Phoebus, sequar: 
fata eruantur; si foret uiridis mihi 
calidusque sanguis, pectore exciperem deum. 
  Appellite aris candidum tergo bouem 
curuoque numquam colla depressam iugo.        300 
Tu lucis inopem, gnata, genitorem regens 
manifesta sacri signa fatidici refer. 
 Manto Opima sanctas uictima ante aras stetit. 
 Ti. In uota superos uoce sollemni uoca 
arasque dono turis Eoi extrue.        305 
 Ma. Iam tura sacris caelitum ingessi focis. 
 Ti. Quid flamma? largas iamne comprendit dapes? 
 Ma. Subito refulsit lumine et subito occidit. 
 Ti. Vtrumne clarus ignis et nitidus stetit 
rectusque purum uerticem caelo tulit        310 
et summam in auras fusus explicuit comam? 
an latera circa serpit incertus uiae 
et fluctuante turbidus fumo labat? 
 Ma. Non una facies mobilis flammae fuit: 
imbrifera qualis implicat uarios sibi        315 
Iris colores, parte quae magna poli 
curuata picto nuntiat nimbos sinu 
(quis desit illi quiue sit dubites color), 
caerulea fuluis mixta oberrauit notis, 
sanguinea rursus; ultima in tenebras abit.        320 
sed ecce pugnax ignis in partes duas 
discedit et se scindit unius sacri 
discors fauilla—genitor, horresco intuens: 
libata Bacchi dona permutat cruor 
ambitque densus regium fumus caput        325 
ipsosque circa spissior uultus sedet 
et nube densa sordidam lucem abdidit. 
quid sit, parens, effare. Ti. Quid fari queam 
inter tumultus mentis attonitae uagus? 
quidnam loquar? sunt dira, sed in alto mala;        330 
solet ira certis numinum ostendi notis: 
quid istud est quod esse prolatum uolunt 
iterumque nolunt et truces iras tegunt? 
pudet deos nescioquid. Huc propere admoue 
et sparge salsa colla taurorum mola.        335 
placidone uultu sacra et admotas manus 
patiuntur? Ma. Altum taurus attollens caput 
primos ad ortus positus expauit diem 
trepidusque uultum obliquat et radios fugit. 
 Ti. Vnone terram uulnere afflicti petunt?        340 
 Ma. Iuuenca ferro semet opposito induit 
et uulnere uno cecidit, at taurus duos 
perpessus ictus huc et huc dubius ruit 
animamque fessus uix reluctantem exprimit. 
 Ti. Vtrum citatus uulnere angusto micat        345 
an lentus altas irrigat plagas cruor? 
 Ma. Huius per ipsam qua patet pectus uiam 
effusus amnis, huius exiguo graues 
maculantur ictus imbre; sed uersus retro 
per ora multus sanguis atque oculos redit.        350 
 Ti. Infausta magnos sacra terrores cient. 
sed ede certas uiscerum nobis notas. 
 Ma. Genitor, quid hoc est? non leui motu, ut solent, 
agitata trepidant exta, sed totas manus 
quatiunt nouusque prosilit uenis cruor.        355 
cor marcet aegrum penitus ac mersum latet 
liuentque uenae; magna pars fibris abest 
et felle nigro tabidum spumat iecur, 
ac (semper omen unico imperio graue) 
en capita paribus bina consurgunt toris;        360 
sed utrumque caesum tenuis abscondit caput 
membrana latebram rebus occultis negans. 
hostile ualido robore insurgit latus 
septemque uenas tendit; has omnis retro 
prohibens reuerti limes oblicus secat.        365 
mutatus ordo est, sede nil propria iacet, 
sed acta retro cuncta: non animae capax 
in parte dextra pulmo sanguineus iacet, 
non laeua cordi regio, non molli ambitu 
omenta pingues uisceri obtendunt sinus:        370 
natura uersa est; nulla lex utero manet. 
Scrutemur, unde tantus hic extis rigor. 
quod hoc nefas? conceptus innuptae bouis, 
nec more solito positus alieno in loco, 
implet parentem; membra cum gemitu mouet,        375 
rigore tremulo debiles artus micant; 
infecit atras liuidus fibras cruor 
temptantque turpes mobilem trunci gradum, 
et inane surgit corpus ac sacros petit 
cornu ministros; uiscera effugiunt manum.        380 
neque ista, quae te pepulit, armenti grauis 
uox est nec usquam territi resonant greges: 
immugit aris ignis et trepidant foci. 
 Oe. Quid ista sacri signa terrifici ferant, 
exprome; uoces aure non timida hauriam:        385 
solent suprema facere securos mala. 
 Ti. His inuidebis quibus opem quaeris malis. 
 Oe. Memora quod unum scire caelicolae uolunt, 
contaminarit rege quis caeso manus. 
 Ti. Nec alta caeli quae leui pinna secant        390 
nec fibra uiuis rapta pectoribus potest 
ciere nomen; alia temptanda est uia: 
ipse euocandus noctis aeternae plagis, 
emissus Erebo ut caedis auctorem indicet. 
reseranda tellus, Ditis implacabile        395 
numen precandum, populus infernae Stygis 
huc extrahendus: ede cui mandes sacrum; 
nam te, penes quem summa regnorum, nefas 
inuisere umbras. Oe. Te, Creo, hic poscit labor, 
ad quem secundum regna respiciunt mea.        400 
 Ti. Dum nos profundae claustra laxamus Stygis, 
populare Bacchi laudibus carmen sonet. 
 Chorvs Effusam redimite comam nutante corymbo, 
mollia Nysaeis armatus bracchia thyrsis, 
lucidum caeli decus. huc ades        405 
uotis, quae tibi nobiles 
Thebae, Bacche, tuae 
palmis supplicibus ferunt. 
huc aduerte fauens uirgineum caput, 
uultu sidereo discute nubila 
et tristes Erebi minas        410 
auidumque fatum. 
Te decet cingi comam floribus uernis, 
te caput Tyria cohibere mitra 
hederaue mollem 
bacifera religare frontem,        415 
spargere effusos sine lege crines, 
rursus adducto reuocare nodo, 
qualis iratam metuens nouercam 
creueras falsos imitatus artus, 
crine flauenti simulata uirgo,        420 
lutea uestem retinente zona: 
inde tam molles placuere cultus 
et sinus laxi fluidumque syrma. 
Vidit aurato residere curru 
ueste cum longa regere et leones        425 
omnis Eoae plaga uasta terrae, 
qui bibit Gangen niueumque quisquis 
  frangit Araxen. 
Te senior turpi sequitur Silenus asello, 
turgida pampineis redimitus tempora sertis;        430 
condita lasciui deducunt orgia mystae. 
Te Bassaridum comitata cohors 
nunc Edono pede pulsauit 
  sola Pangaeo, 
nunc Threicio uertice Pindi;        435 
nunc Cadmeas inter matres 
  impia maenas 
comes Ogygio uenit Iaccho, 
nebride sacra praecincta latus. 
Tibi commotae pectora matres 
  fudere comam        440 
thyrsumque leuem uibrante manu 
      * * *        441a 
iam post laceros Pentheos artus 
thyades oestro membra remissae 
uelut ignotum uidere nefas. 
Ponti regna tenet nitidi matertera Bacchi        445 
Nereidumque choris Cadmeia cingitur Ino; 
ius habet in fluctus magni puer aduena ponti, 
cognatus Bacchi, numen non uile Palaemon. 
Te Tyrrhena, puer, rapuit manus, 
et tumidum Nereus posuit mare,        450 
caerula cum pratis mutat freta: 
hinc uerno platanus folio uiret 
et Phoebo laurus carum nemus; 
garrula per ramos auis obstrepit; 
uiuaces hederas remus tenet,        455 
summa ligat uitis carchesia. 
Idaeus prora fremuit leo, 
tigris puppe sedet Gangetica. 
Tum pirata freto pauidus natat, 
et noua demersos facies habet:        460 
bracchia prima cadunt praedonibus 
inlisumque utero pectus coit, 
paruula dependet lateri manus, 
et dorso fluctum curuo subit, 
lunata scindit cauda mare:        465 
et sequitur curuus fugientia 
  carbasa delphin. 
Diuite Pactolos uexit te Lydius unda, 
aurea torrenti deducens flumina ripa; 
laxauit uictos arcus Geticasque sagittas 
lactea Massagetes qui pocula sanguine miscet;        470 
regna securigeri Bacchum sensere Lycurgi, 
sensere terrae ~Zalacum feroces 
et quos uicinus Boreas ferit 
arua mutantes quasque Maeotis 
alluit gentes frigido fluctu        475 
quasque despectat uertice e summo 
sidus Arcadium geminumque plaustrum. 
Ille dispersos domuit Gelonos, 
arma detraxit trucibus puellis: 
ore deiecto petiere terram        480 
Thermodontiacae cateruae, 
positisque tandem leuibus sagittis 
  Maenades factae. 
Sacer Cithaeron sanguine undauit 
Ophioniaque caede;        485 
Proetides siluas petiere, et Argos 
praesente Bacchum coluit nouerca. 
  Naxos Aegaeo redimita ponto 
tradidit thalamis uirginem relictam 
meliore pensans damna marito:        490 
pumice ex sicco 
fluxit Nyctelius latex; 
garruli gramen secuere riui, 
conbibit dulces humus alta sucos 
niueique lactis candidos fontes        495 
et mixta odoro Lesbia cum thymo. 
Ducitur magno noua nupta caelo: 
sollemne Phoebus 
carmen infusis humero capillis 
cantat et geminus Cupido        500 
  concutit taedas; 
telum deposuit Iuppiter igneum 
conditque Baccho ueniente fulmen. 
Lucida dum current annosi sidera mundi, 
Oceanus clausum dum fluctibus ambiet orbem 
Lunaque dimissos dum plena recolliget ignes,        505 
dum matutinos praedicet Lucifer ortus 
altaque caeruleum dum Nerea nesciet Arctos, 
candida formosi uenerabimur ora Lyaei. 
  Oedipvs Etsi ipse uultus flebiles praefert notas, 
exprome cuius capite placemus deos.        510 
 Creo Fari iubes tacere quae suadet metus. 
 Oe. Si te ruentes non satis Thebae mouent, 
at sceptra moueant lapsa cognatae domus. 
 Cr. Nescisse cupies nosse quae nimium expetis. 
 Oe. Iners malorum remedium ignorantia est.        515 
itane et salutis publicae indicium obrues? 
 Cr. Vbi turpis est medicina, sanari piget. 
 Oe. Audita fare, uel malo domitus graui 
quid arma possint regis irati scies. 
 Cr. Odere reges dicta quae dici iubent.        520 
 Oe. Mitteris Erebo uile pro cunctis caput, 
arcana sacri uoce ni retegis tua. 
 Cr. Tacere liceat. ulla libertas minor 
a rege petitur? Oe. Saepe uel lingua magis 
regi atque regno muta libertas obest.        525 
 Cr. Vbi non licet tacere, quid cuiquam licet? 
 Oe. Imperia soluit qui tacet iussus loqui. 
 Cr. Coacta uerba placidus accipias precor. 
 Oe. Vlline poena uocis expressae fuit? 
 Cr. Est procul ab urbe lucus ilicibus niger        530 
Dircaea circa uallis inriguae loca. 
cupressus altis exerens siluis caput 
uirente semper alligat trunco nemus, 
curuosque tendit quercus et putres situ 
annosa ramos: huius abrupit latus        535 
edax uetustas; illa, iam fessa cadens 
radice, fulta pendet aliena trabe. 
      * * *        537a 
amara bacas laurus et tiliae leues        537b 
et Paphia myrtus et per immensum mare        537c 
motura remos alnus et Phoebo obuia        540 
enode Zephyris pinus opponens latus. 
medio stat ingens arbor atque umbra graui 
siluas minores urguet et magno ambitu 
diffusa ramos una defendit nemus. 
tristis sub illa, lucis et Phoebi inscius,        545 
restagnat umor frigore aeterno rigens; 
limosa pigrum circumit fontem palus. 
  Huc ut sacerdos intulit senior gradum, 
haut est moratus: * * * * 
* * * praestitit noctem locus. 
tum effossa tellus, et super rapti rogis        550 
iaciuntur ignes. ipse funesto integit 
uates amictu corpus et frondem quatit; 
squalente cultu maestus ingreditur senex,        554 
lugubris imos palla perfundit pedes,        553 
mortifera canam taxus adstringit comam.        555 
nigro bidentes uellere atque atrae boues 
antro trahuntur. flamma praedatur dapes 
uiuumque trepidat igne ferali pecus. 
  Vocat inde manes teque qui manes regis 
et obsidentem claustra Lethaei lacus,        560 
carmenque magicum uoluit et rabido minax 
decantat ore quidquid aut placat leues 
aut cogit umbras; sanguinem libat focis 
solidasque pecudes urit et multo specum 
saturat cruore; libat et niueum insuper        565 
lactis liquorem, fundit et Bacchum manu 
laeua canitque rursus ac terram intuens 
grauiore manes uoce et attonita citat. 
latrauit Hecates turba; ter ualles cauae 
sonuere maestum, tota succusso solo        570 
pulsata tellus. 'audior' uates ait, 
'rata uerba fudi: rumpitur caecum chaos 
iterque populis Ditis ad superos datur.' 
Subsedit omnis silua et erexit comas, 
duxere rimas robora et totum nemus        575 
concussit horror, terra se retro dedit 
gemuitque penitus: siue temptari abditum 
Acheron profundum mente non aequa tulit, 
siue ipsa tellus, ut daret functis uiam, 
compage rupta sonuit, aut ira furens        580 
triceps catenas Cerberus mouit graues. 
  Subito dehiscit terra et immenso sinu 
laxata patuit—ipse pallentes deos 
uidi inter umbras, ipse torpentes lacus 
noctemque ueram; gelidus in uenis stetit        585 
haesitque sanguis. saeua prosiluit cohors 
et stetit in armis omne uipereum genus, 
fratrum cateruae dente Dircaeo satae. 
tum torua Erinys sonuit et caecus Furor        590 
Horrorque et una quidquid aeternae creant 
celantque tenebrae: Luctus auellens comam 
aegreque lassum sustinens Morbus caput, 
grauis Senectus sibimet et pendens Metus 
auidumque populi Pestis Ogygii malum—        589 
nos liquit animus; ipsa quae ritus senis        595 
artesque norat stupuit. Intrepidus parens 
audaxque damno conuocat Ditis feri 
exsangue uulgus: ilico, ut nebulae leues, 
uolitant et auras libero caelo trahunt. 
non tot caducas educat frondes Eryx        600 
nec uere flores Hybla tot medio creat, 
cum examen arto nectitur densum globo, 
fluctusque non tot frangit Ionium mare, 
nec tanta gelidi Strymonis fugiens minas 
permutat hiemes ales et caelum secans        605 
tepente Nilo pensat Arctoas niues, 
quot ille populos uatis eduxit sonus. 
  Pauide latebras nemoris umbrosi petunt 
animae trementes: primus emergit solo, 
dextra ferocem cornibus taurum premens,        610 
Zethus, manuque sustinet laeua chelyn 
qui saxa dulci traxit Amphion sono, 
interque natos Tantalis tandem suos 
tuto superba fert caput fastu graue 
et numerat umbras. peior hac genetrix adest        615 
furibunda Agaue, tota quam sequitur manus 
partita regem: sequitur et Bacchas lacer 
Pentheus tenetque saeuus etiamnunc minas. 
  Tandem uocatus saepe pudibundum extulit 
caput atque ab omni dissidet turba procul        620 
celatque semet (instat et Stygias preces 
geminat sacerdos, donec in apertum efferat 
uultus opertos) Laius—fari horreo: 
stetit per artus sanguine effuso horridus, 
paedore foedo squalidam obtentus comam,        625 
et ore rabido fatur: 'O Cadmi effera, 
cruore semper laeta cognato domus, 
uibrate thyrsos, enthea gnatos manu 
lacerate potius—maximum Thebis scelus 
maternus amor est. patria, non ira deum,        630 
sed scelere raperis: non graui flatu tibi 
luctificus Auster nec parum pluuio aethere 
satiata tellus halitu sicco nocet, 
sed rex cruentus, pretia qui saeuae necis 
sceptra et nefandos occupat thalamos patris        635 
[inuisa proles: sed tamen peior parens 
quam gnatus, utero rursus infausto grauis] 
egitque in ortus semet et matri impios 
fetus regessit, quique uix mos est feris, 
fratres sibi ipse genuit—implicitum malum        640 
magisque monstrum Sphinge perplexum sua. 
Te, te cruenta sceptra qui dextra geris, 
te pater inultus urbe cum tota petam 
et mecum Erinyn pronubam thalami traham, 
traham sonantis uerbera, incestam domum        645 
uertam et penates impio Marte obteram. 
Proinde pulsum finibus regem ocius 
agite exulem quocumque; funesto gradu 
solum relinquat: uere florifero uirens 
reparabit herbas; spiritus puros dabit        650 
uitalis aura, ueniet et siluis decor; 
Letum Luesque, Mors Labor Tabes Dolor, 
comitatus illo dignus, excedent simul; 
et ipse rapidis gressibus sedes uolet 
effugere nostras, sed graues pedibus moras        655 
addam et tenebo: reptet incertus uiae, 
baculo senili triste praetemptans iter: 
eripite terras, auferam caelum pater.' 
 Oe. Et ossa et artus gelidus inuasit tremor: 
quidquid timebam facere fecisse arguor—        660 
tori iugalis abnuit Merope nefas 
sociata Polybo; sospes absoluit manus 
Polybus meas: uterque defendit parens 
caedem stuprumque. quis locus culpae est super? 
multo ante Thebae Laium amissum gemunt,        665 
Boeota gressu quam meo tetigi loca. 
falsusne senior an deus Thebis grauis? 
  Iam iam tenemus callidi socios doli: 
mentitur ista praeferens fraudi deos 
uates, tibique sceptra despondet mea.        670 
 Cr. Egone ut sororem regia expelli uelim? 
si me fides sacrata cognati laris 
non contineret in meo certum statu, 
tamen ipsa me fortuna terreret nimis 
sollicita semper. liceat hoc tuto tibi        675 
exuere pondus nec recedentem opprimat: 
iam te minore tutior pones loco. 
 Oe. Hortaris etiam, sponte deponam ut mea 
tam grauia regna? Cr. Suadeam hoc illis ego, 
in utrumque quis est liber etiamnunc status:        680 
tibi iam necesse est ferre fortunam tuam. 
 Oe. Certissima est regnare cupienti uia 
laudare modica et otium ac somnum loqui; 
ab inquieto saepe simulatur quies. 
 Cr. Parumne me tam longa defendit fides?        685 
 Oe. Aditum nocendi perfido praestat fides. 
 Cr. Solutus onere regio regni bonis 
fruor domusque ciuium coetu uiget, 
nec ulla uicibus surgit alternis dies 
qua non propinqui munera ad nostros lares        690 
sceptri redundent; cultus, opulentae dapes, 
donata multis gratia nostra salus: 
quid tam beatae desse fortunae rear? 
 Oe. Quod dest: secunda non habent umquam modum. 
 Cr. Incognita igitur ut nocens causa cadam?        695 
 Oe. Num ratio uobis reddita est uitae meae? 
num audita causa est nostra Tiresiae? tamen 
sontes uidemur. facitis exemplum: sequor. 
 Cr. Quid si innocens sum? Oe. Dubia pro certis solent 
timere reges. Cr. Qui pauet uanos metus,        700 
ueros meretur. Oe. Quisquis in culpa fuit, 
dimissus odit: omne quod dubium est cadat. 
 Cr. Sic odia fiunt. Oe. Odia qui nimium timet 
regnare nescit: regna custodit metus. 
 Cr. Qui sceptra duro saeuus imperio gerit,        705 
timet timentis: metus in auctorem redit. 
 Oe. Seruate sontem saxeo inclusum specu. 
ipse ad penates regios referam gradum. 
  Chorvs Non tu tantis causa periclis, 
non haec Labdacidas petunt        710 
fata, sed ueteres deum 
irae secuntur: Castalium nemus 
umbram Sidonio praebuit hospiti 
lauitque Dirce Tyrios colonos, 
ut primum magni natus Agenoris,        715 
fessus per orbem furta sequi Iouis, 
sub nostra pauidus constitit arbore 
praedonem uenerans suum, 
monituque Phoebi 
iussus erranti comes ire uaccae, 
quam non flexerat        720 
uomer aut tardi iuga curua plaustri, 
deseruit fugas nomenque genti 
inauspicata de boue tradidit. 
  Tempore ex illo noua monstra semper 
protulit tellus:        725 
aut anguis imis uallibus editus 
annosa circa robora sibilat 
superatque pinus, 
supra Chaonias celsior arbores 
erexit caeruleum caput, 
cum maiore sui parte recumberet;        730 
aut feta tellus impio partu 
effudit arma: 
sonuit reflexo classicum cornu 
lituusque adunco stridulos cantus 
elisit aere 
  *        734a 
non ante linguas agiles et ora 
uocis ignotae clamore primum 
hostico experti. 
  Agmina campos cognata tenent, 
dignaque iacto semine proles 
uno aetatem permensa die        740 
post Luciferi nata meatus 
ante Hesperios occidit ortus. 
horret tantis aduena monstris 
populique timet bella recentis, 
donec cecidit saeua iuuentus        745 
genetrixque suo reddi gremio 
modo productos uidit alumnos— 
hac transierit ciuile nefas! 
illa Herculeae norint Thebae 
  proelia fratrum.        750 
  Quid? Cadmei fata nepotis, 
cum uiuacis cornua cerui 
frontem ramis texere nouis 
dominumque canes egere suum? 
praeceps siluas montesque fugit        755 
citus Actaeon agilique magis 
pede per saltus ac saxa uagus 
metuit motas zephyris plumas 
et quae posuit retia uitat— 
donec placidi fontis in unda        760 
cornua uidit uultusque feros, 
ubi uirgineos fouerat artus 
nimium saeui diua pudoris. 
  Oedipvs Curas reuoluit animus et repetit metus. 
obisse nostro Laium scelere autumant        765 
superi inferique, sed animus contra innocens 
sibique melius quam deis notus negat. 
redit memoria tenue per uestigium, 
cecidisse nostri stipitis pulsu obuium 
datumque Diti, cum prior iuuenem senex        770 
curru superbus pelleret, Thebis procul 
Phocaea trifidas regio qua scindit uias. 
  Vnanima coniunx, explica errores, precor: 
quae spatia moriens Laius uitae tulit? 
primone in aeuo uiridis an fracto occidit?        775 
 Iocasta Inter senem iuuenemque, sed propior seni. 
 Oe. Frequensne turba regium cinxit latus? 
 Ioc. Plures fefellit error ancipitis uiae, 
paucos fidelis curribus iunxit labor. 
 Oe. Aliquisne cecidit regio fato comes?        780 
 Ioc. Vnum fides uirtusque consortem addidit. 
 Oe. Teneo nocentem: conuenit numerus, locus— 
sed tempus adde. Ioc. Decima iam metitur seges. 
  Senex Corinthivs Corinthius te populus in regnum uocat 
patrium: quietem Polybus aeternam obtinet.        785 
 Oe. Vt undique in me saeua Fortuna irruit! 
edissere agedum, quo cadat fato parens. 
 Sen. Animam senilem mollis exsoluit sopor. 
 Oe. Genitor sine ulla caede defunctus iacet: 
testor, licet iam tollere ad caelum pie        790 
puras nec ulla scelera metuentes manus. 
Sed pars magis metuenda fatorum manet. 
 Sen. Omnem paterna regna discutient metum. 
 Oe. Repetam paterna regna; sed matrem horreo. 
 Sen. Metuis parentem, quae tuum reditum expetens        795 
sollicita pendet? Oe. Ipsa me pietas fugat. 
 Sen. Viduam relinques? Oe. Tangis en ipsos metus. 
 Sen. Effare mersus quis premat mentem timor; 
praestare tacitam regibus soleo fidem. 
 Oe. Conubia matris Delphico monitu tremo.        800 
 Sen. Timere uana desine et turpes metus 
depone. Merope uera non fuerat parens. 
 Oe. Quod subditiui praemium gnati petit? 
 Sen. Regum superbam liberi astringunt fidem. 
 Oe. Secreta thalami fare quo excipias modo.        805 
 Sen. Hae te parenti paruulum tradunt manus. 
 Oe. Tu me parenti tradis; at quis me tibi? 
 Sen. Pastor niuoso sub Cithaeronis iugo. 
 Oe. In illa temet nemora quis casus tulit? 
 Sen. Illo sequebar monte cornigeros greges.        810 
 Oe. Nunc adice certas corporis nostri notas. 
 Sen. Forata ferro gesseras uestigia, 
tumore nactus nomen ac uitio pedum. 
 Oe. Quis fuerit ille qui meum dono dedit 
corpus requiro. Sen. Regios pauit greges;        815 
minor sub illo turba pastorum fuit. 
 Oe. Eloquere nomen. Sen. Prima languescit senum 
memoria longo lassa sublabens situ. 
 Oe. Potesne facie noscere ac uultu uirum? 
 Sen. Fortasse noscam: saepe iam spatio obrutam        820 
leuis exoletam memoriam reuocat nota. 
 Oe. Ad sacra et aras omne compulsum pecus 
duces sequuntur: ite, propere accersite, 
famuli, penes quem summa consistit gregum. 
 Ioc. Siue ista ratio siue fortuna occulit,        825 
latere semper patere quod latuit diu: 
saepe eruentis ueritas patuit malo. 
 Oe. Malum timeri maius his aliquod potest? 
 Ioc. Magnum esse magna mole quod petitur scias: 
concurrit illinc publica, hinc regis salus,        830 
utrimque paria; contine medias manus: 
ut nil lacessas, ipsa se fata explicant. 
 Oe. Non expedit concutere felicem statum: 
tuto mouetur quidquid extremo in loco est. 
 Ioc. Nobilius aliquid genere regali appetis?        835 
ne te parentis pigeat inuenti uide. 
 Oe. Vel paenitendi sanguinis quaeram fidem: 
sic nosse certum est.—Ecce grandaeuus senex, 
arbitria sub quo regii fuerant gregis, 
Phorbas. refersne nomen aut uultum senis?        840 
 Sen. Adridet animo forma; nec notus satis, 
nec rursus iste uultus ignotus mihi. 
 Oe. Regnum optinente Laio famulus greges 
agitasti opimos sub Cithaeronis plaga? 
  Phorbas Laetus Cithaeron pabulo semper nouo        845 
aestiua nostro prata summittit gregi. 
 Sen. Noscisne memet? Ph. Dubitat anceps memoria. 
 Oe. Huic aliquis a te traditur quondam puer? 
effare. dubitas? cur genas mutat color? 
quid uerba quaeris? ueritas odit moras.        850 
 Ph. Obducta longo temporum tractu moues. 
 Oe. Fatere, ne te cogat ad uerum dolor. 
 Ph. Inutile isti munus infantem dedi: 
non potuit ille luce, non caelo frui. 
 Sen. Procul sit omen; uiuit et uiuat precor.        855 
 Oe. Superesse quare traditum infantem negas? 
 Ph. Ferrum per ambos tenue transactum pedes 
ligabat artus, uulneri innatus tumor 
puerile foeda corpus urebat lue. 
 Oe. Quid quaeris ultra? fata iam accedunt prope.—        860 
quis fuerit infans edoce. Ph. Prohibet fides. 
 Oe. Huc aliquis ignem! flamma iam excutiet fidem. 
 Ph. Per tam cruentas uera quaerentur uias? 
ignosce quaeso. Oe. Si ferus uideor tibi 
et impotens, parata uindicta in manu est:        865 
dic uera: quisnam? quoue generatus patre? 
qua matre genitus? Ph. Coniuge est genitus tua. 
 Oe. Dehisce, tellus, tuque tenebrarum potens, 
in Tartara ima, rector umbrarum, rape 
retro reuersas generis ac stirpis uices.        870 
congerite, ciues, saxa in infandum caput, 
mactate telis: me petat ferro parens, 
me gnatus, in me coniuges arment manus 
fratresque, et aeger populus ereptos rogis 
iaculetur ignes. saeculi crimen uagor,        875 
odium deorum, iuris exitium sacri, 
qua luce primum spiritus hausi rudes 
iam morte dignus. redde nunc animos pares, 
nunc aliquid aude sceleribus dignum tuis.— 
i, perge, propero regiam gressu pete:        880 
gratare matri liberis auctam domum. 
  Chorvs Fata si liceat mihi 
fingere arbitrio meo, 
temperem Zephyro leui 
uela, ne pressae graui        885 
spiritu antennae tremant: 
lenis et modice fluens 
aura nec uergens latus 
ducat intrepidam ratem; 
tuta me media uehat        890 
uita decurrens uia. 
  Gnosium regem timens 
astra dum demens petit 
artibus fisus nouis 
certat et ueras aues        895 
uincere ac falsis nimis 
imperat pinnis puer, 
nomen eripuit freto. 
Callidus medium senex 
Daedalus librans iter        900 
nube sub media stetit 
alitem expectans suum 
(qualis accipitris minas 
fugit et sparsos metu 
conligit fetus auis),        905 
donec in ponto manus 
mouit implicitas puer. 
[comes audacis uiae] 
quidquid excessit modum 
pendet instabili loco.        910 
  Sed quid hoc? postes sonant, 
maestus et famulus manu 
regius quassat caput.— 
Ede quid portes noui. 
  Nvntivs Praedicta postquam fata et infandum genus        915 
deprendit ac se scelere conuictum Oedipus 
damnauit ipse, regiam infestus petens 
inuisa propero tecta penetrauit gradu, 
qualis per arua Libycus insanit leo, 
fuluam minaci fronte concutiens iubam;        920 
uultus furore toruus atque oculi truces, 
gemitus et altum murmur, et gelidus uolat 
sudor per artus, spumat et uoluit minas 
ac mersus alte magnus exundat dolor. 
secum ipse saeuus grande nescioquid parat        925 
suisque fatis simile. 'quid poenas moror?' 
ait 'hoc scelestum pectus aut ferro petat 
aut feruido aliquis igne uel saxo domet. 
quae tigris aut quae saeua uisceribus meis 
incurret ales? ipse tu scelerum capax,        930 
sacer Cithaeron, uel feras in me tuis 
emitte siluis, mitte uel rabidos canes— 
nunc redde Agauen. anime, quid mortem times? 
mors innocentem sola Fortunae eripit.' 
  Haec fatus aptat impiam capulo manum        935 
ensemque ducit. 'itane? tam magnis breues 
poenas sceleribus soluis atque uno omnia 
pensabis ictu? moreris: hoc patri sat est; 
quid deinde matri, quid male in lucem editis 
gnatis, quid ipsi, quae tuum magna luit        940 
scelus ruina, flebili patriae dabis? 
soluendo non es: illa quae leges ratas 
Natura in uno uertit Oedipoda, nouos 
commenta partus, supplicis eadem meis 
nouetur. iterum uiuere atque iterum mori        945 
liceat, renasci semper ut totiens noua 
supplicia pendas—utere ingenio, miser: 
quod saepe fieri non potest fiat diu; 
mors eligatur longa. quaeratur uia 
qua nec sepultis mixtus et uiuis tamen        950 
exemptus erres: morere, sed citra patrem. 
cunctaris, anime? subitus en uultus grauat 
profusus imber ac rigat fletu genas— 
et flere satis est? hactenus fundent leuem 
oculi liquorem? sedibus pulsi suis        955 
lacrimas sequantur: hi maritales statim 
fodiantur oculi.' Dixit atque ira furit: 
ardent minaces igne truculento genae 
oculique uix se sedibus retinent suis; 
uiolentus audax uultus, iratus ferox        960 
iamiam eruentis; gemuit et dirum fremens 
manus in ora torsit. at contra truces 
oculi steterunt et suam intenti manum 
ultro insecuntur, uulneri occurrunt suo. 
scrutatur auidus manibus uncis lumina,        965 
radice ab ima funditus uulsos simul 
euoluit orbes; haeret in uacuo manus 
et fixa penitus unguibus lacerat cauos 
alte recessus luminum et inanes sinus 
saeuitque frustra plusque quam satis est furit.        970 
tantum est periclum lucis? attollit caput 
cauisque lustrans orbibus caeli plagas 
noctem experitur. quidquid effossis male 
dependet oculis rumpit, et uictor deos 
conclamat omnis: 'parcite en patriae, precor:        975 
iam iusta feci, debitas poenas tuli; 
inuenta thalamis digna nox tandem meis.' 
rigat ora foedus imber et lacerum caput 
largum reuulsis sanguinem uenis uomit. 
  Chorvs Fatis agimur: cedite fatis;        980 
non sollicitae possunt curae 
mutare rati stamina fusi. 
quidquid patimur mortale genus, 
quidquid facimus uenit ex alto, 
seruatque suae decreta colus        985 
Lachesis dura reuoluta manu. 
omnia certo tramite uadunt 
primusque dies dedit extremum: 
non illa deo uertisse licet, 
quae nexa suis currunt causis.        990 
it cuique ratus prece non ulla 
  mobilis ordo: 
multis ipsum metuisse nocet, 
multi ad fatum uenere suum 
  dum fata timent. 
  Sonuere fores atque ipse suum        995 
duce non ullo molitur iter 
  luminis orbus. 
  Oedipvs Bene habet, peractum est: iusta persolui patri. 
iuuant tenebrae. quis deus tandem mihi 
placatus atra nube perfundit caput?        1000 
quis scelera donat? conscium euasi diem. 
nil, parricida, dexterae debes tuae: 
lux te refugit. uultus Oedipodam hic decet. 
 Cho. En ecce, rapido saeua prosiluit gradu 
Iocasta uaecors, qualis attonita et furens        1005 
Cadmea mater abstulit gnato caput 
sensitue raptum. dubitat afflictum alloqui, 
cupit pauetque. iam malis cessit pudor, 
sed haeret ore prima uox. Iocasta Quid te uocem? 
gnatumne? dubitas? gnatus es: gnatum pudet;        1010 
inuite loquere gnate—quo auertis caput 
uacuosque uultus? Oe. Quis frui tenebris uetat? 
quis reddit oculos? matris, en matris sonus! 
perdidimus operam. congredi fas amplius 
haut est nefandos. diuidat uastum mare        1015 
dirimatque tellus abdita et quisquis sub hoc 
in alia uersus sidera ac solem auium 
dependet orbis alterum ex nobis ferat. 
 Ioc. Fati ista culpa est: nemo fit fato nocens. 
 Oe. Iam parce uerbis, mater, et parce auribus:        1020 
per has reliquias corporis trunci precor, 
per inauspicatum sanguinis pignus mei, 
per omne nostri nominis fas ac nefas. 
 Ioc. Quid, anime, torpes? socia cur scelerum dare 
poenas recusas? omne confusum perit,        1025 
incesta, per te iuris humani decus: 
morere et nefastum spiritum ferro exige. 
non si ipse mundum concitans diuum sator 
corusca saeua tela iaculetur manu, 
umquam rependam sceleribus poenas pares        1030 
mater nefanda. mors placet: mortis uia 
quaeratur.—Agedum, commoda matri manum, 
si parricida es. restat hoc operi ultimum: 
rapiatur ensis; hoc iacet ferro meus 
coniunx—quid illum nomine haud uero uocas?        1035 
socer est. utrumne pectori infigam meo 
telum an patenti conditum iugulo inprimam? 
eligere nescis uulnus: hunc, dextra, hunc pete 
uterum capacem, qui uirum et gnatos tulit. 
 Cho. Iacet perempta. uulneri immoritur manus        1040 
ferrumque secum nimius eiecit cruor. 
 Oe. Fatidice te, te praesidem ueri deum 
compello: solum debui fatis patrem; 
bis parricida plusque quam timui nocens 
matrem peremi: scelere confecta est meo.        1045 
o Phoebe mendax, fata superaui impia. 
  Pauitante gressu sequere fallentes uias; 
suspensa plantis efferens uestigia 
caecam tremente dextera noctem rege. 
ingredere praeceps, lubricos ponens gradus,        1050 
i profuge uade—siste, ne in matrem incidas. 
Quicumque fessi corpore et morbo graues 
semanima trahitis pectora, en fugio, exeo: 
releuate colla. mitior caeli status 
posterga sequitur: quisquis exilem iacens        1055 
animam retentat, uiuidos haustus leuis 
concipiat. ite, ferte depositis opem: 
mortifera mecum uitia terrarum extraho. 
Violenta Fata et horridus Morbi tremor, 
Maciesque et atra Pestis et rabidus Dolor,        1060 
mecum ite, mecum. ducibus his uti libet.
 

 

 
  Seneca the Younger The Latin Library The Classics Page