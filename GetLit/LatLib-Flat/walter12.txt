Walter of Châtillon  Walter of Châtillon
 
Carmen XII  
 
I 
Baculare sacramentum 
nec recenter est inventum 
nec sine misterio; 
ab antiquo manet rata, 
sciptio legis figurata, 
baculi religio.
 
II 
Ergo ne res occultetur, 
ut occultum reveletur, 
ordinamur altius; 
nam id de quo dubitatur, 
scripto teste dum probatur, 
creditur facilius.
 
III 
Lignum per quod Rubrum Mare 
fecit tamquam murum stare 
legis ille bajulus, 
per hoc lignum figuratur 
quod a nobis appellatur 
tam virga quam baculus.
 
IV 
Illa siccat fluctus maris, 
iste siccat in avaris 
fluctus avaritiae; 
illa mergit persequentes, 
iste dampnat detrahentes 
morsibus invidiae.
 
V 
Ut testatur legis lator, 
dum sentiret susurrator 
Ebraeorum populus, 
expandente deo numen 
super aquas rude flumen 
dulcoravit baculus.
 
 
VI 
Per amarum parcitatem 
et per dulce largitatem 
denotamus singuli; 
ibi dulce de amaro, 
hic fit largus de avaro 
per virtutem baculi.
 
VII 
Ligno serpens elevatus 
in deserto cruciatus 
repressit veneficos; 
istud dignum largitores 
munit contra detractores 
et dampnat maledicos.
 
VIII 
Ibi serpens adoratur, 
qui per lignum sublimatur; 
notate misteria: 
hic per lignum baculista 
praedicatur die ista 
dignus laudis gloria.
 
IX 
Jacob dum instinctu matris 
iret prae timore fratris 
jungendus avunculo, 
sapienter et modeste 
pertransivit ipso teste 
Jordanem in baculo.
 
X 
Per Jordanem designari 
potest mundus et notari 
largitas per baculum; 
transit ergo baculator, 
parcitatis supplantator, 
largitate saeculum.
 
XI 
Libro regum teste scitis, 
dum pro nato Sunamitis 
agit plancum querulum; 
Elisei vice functus 
currit puer, set defunctus 
nec surgit ad baculum.
 
XII 
Hic tenaces et avari 
per defunctum figurari 
recto possunt ordine: 
nec defunctus suscitatur, 
nec avarus revocatur 
a foeda cupidine.
 
XIII 
Per Giezi Giezitas 
nota, quos et Simonitas 
nuncupat Latinitas, 
per quos nemo suscitatur, 
quia per hos propagatur 
vix aut nunquam largitas.
 
XIV 
Tegit Thamar partes nudas, 
ut jungatur sibi Judas 
mediante baculo; 
tali dono foederata 
et armilla subarrata 
coit in propatulo.
 
XV 
Si per Thamar probitatem 
et per lignum largitatem 
designat moralitas, 
ergo quisquis largus erit, 
sociari sibi quaerit 
Thamar, idest probitas.
 
XVI 
Set id ad figuram verto, 
quod coivit in aperto 
Judas, non in latebris; 
quia largus praeminere 
cunctis debet et torpere 
non quaerit in tenebris.
 
XVII 
Et condendum cordis archa, 
quod fidelis patriarcha, 
quando carnes abtulit, 
super partes quas incidit 
congregare muscas vidit 
quas baculo propulit.
 
XVIII 
In quo manifeste patet 
Quod, si forte te dilatet 
bacularis largitas, 
cave vigilanti cura 
ne defendet festi jura 
leccatorum foeditas.
 
XIX 
Possunt enim leccatores 
dici muscae, quorum mores 
muscis bene consonant: 
tactu, voce sunt deformes, 
sic et hi, cum sint enormes, 
foeda verbis intonant.
 
XX 
His largiri non est via 
largitatis; quare? Quia 
dare leccatoribus 
ut a sanctis perhibetur, 
idem erit ac si detur 
victima daemonibus.
 
XXI 
Istis loquor confidenter, 
quorum si quis inpudenter 
me verbis impeteret, 
lacessitus reticentem, 
si quid enim respondentem, 
victus forte vinceret.
 
XXII 
Nam quotiens reprobum reprobo probus ore lacessit, 
degenerat probitas proba loquente probo; 
illos si facinus aequat, quos inquinat, ergo, 
jam nebulonizat cum nebulone loquens. 
Andromachen Tais, Tersites Hecora culpet, 
non minus Andromache, non minus Hector erit. 
Inclament igitur furem, paticum, parasitum, 
dum nichil obiciam, quidlibet esse fero.
 
  	 Medieval Latin 	 The Latin Library 	 The Classics Homepage