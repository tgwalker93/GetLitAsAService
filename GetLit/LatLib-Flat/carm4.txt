Horace: Odes IV
		 
		 
		 
	 
	
 
 Q. HORATI FLACCI CARMINVM LIBER QVARTVS
 
 
 
 
 I 

 

 

  Intermissa, Venus, diu 
rursus bella moues? Parce precor, precor. 
  Non sum qualis eram bonae 
sub regno Cinarae. Desine, dulcium 
  mater saeua Cupidinum,    5 
circa lustra decem flectere mollibus 
  iam durum imperiis: abi, 
quo blandae iuuenum te reuocant preces. 
  Tempestiuius in domum 
Pauli purpureis ales oloribus    10 
  comissabere Maximi, 
si torrere iecur quaeris idoneum; 
  namque et nobilis et decens 
et pro sollicitis non tacitus reis 
  et centum puer artium    15 
late signa feret militiae tuae, 
  et, quandoque potentior 
largi muneribus riserit aemuli, 
  Albanos prope te lacus 
ponet marmoream sub trabe citrea.    20 
  Illic plurima naribus 
duces tura, lyraque et Berecyntia 
  delectabere tibia 
mixtis carminibus non sine fistula; 
  illic bis pueri die 
numen cum teneris uirginibus tuum    25 
  laudantes pede candido 
in morem Salium ter quatient humum. 
  Me nec femina nec puer 
iam nec spes animi credula mutui    30 
  nec certare iuuat mero 
nec uincire nouis tempora floribus. 
  Sed cur heu, Ligurine, cur 
manat rara meas lacrima per genas? 
  Cur facunda parum decoro    35 
inter uerba cadit lingua silentio? 
  Nocturnis ego somniis 
iam captum teneo, iam uolucrem sequor 
  te per gramina Martii 
campi, te per aquas, dure, uolubilis.    40 
 

 

 

 II 

 

 

Pindarum quisquis studet aemulari, 
Iulle, ceratis ope Daedalea 
nititur pinnis, uitreo daturus 
  nomina ponto.
 

 

 Monte decurrens uelut amnis, imbres    5 
quem super notas aluere ripas, 
feruet inmensusque ruit profundo 
  Pindarus ore,
 

 

laurea donandus Apollinari, 
seu per audacis noua dithyrambos    10 
uerba deuoluit numerisque fertur 
  lege solutis,
 

 

seu deos regesque canit, deorum 
sanguinem, per quos cecidere iusta 
 morte Centauri, cecidit tremendae    15 
  flamma Chimaerae,
 

 

siue quos Elea domum reducit 
palma caelestis pugilemue equomue 
dicit et centum potiore signis 
  munere donat,    20 
 

 

flebili sponsae iuuenemue raptum 
plorat et uiris animumque moresque 
aureos educit in astra nigroque 
  inuidet Orco.
 

 

 Multa Dircaeum leuat aura cycnum,    25 
tendit, Antoni, quotiens in altos 
nubium tractus; ego apis Matinae 
  more modoque
 

 

grata carpentis thyma per laborem 
plurimum circa nemus uuidique    30 
Tiburis ripas operosa paruus 
  carmina fingo.
 

 

Concines maiore poeta plectro 
Caesarem, quandoque trahet ferocis 
per sacrum cliuum merita decorus    35 
  fronde Sygambros;
 

 

quo nihil maius meliusue terris 
fata donauere bonique diui 
nec dabunt, quamuis redeant in aurum 
  tempora priscum.    40 
 

 

Concines laetosque dies et urbis 
publicum ludum super impetrato 
fortis Augusti reditu forumque 
  litibus orbum.
 

 

Tum meae, si quid loquar audiendum,    45 
uocis accedet bona pars, et: 'O sol 
pulcher, o laudande!' canam recepto 
  Caesare felix;
 

 

teque, dum procedis, io Triumphe! 
non semel dicemus, io Triumphe!    50 
ciuitas omnis, dabimusque diuis 
  tura benignis.
 

 

Te decem tauri totidemque uaccae, 
me tener soluet uitulus, relicta 
matre qui largis iuuenescit herbis    55 
  in mea uota,
 

 

fronte curuatos imitatus ignis 
tertius lunae referentis ortum, 
qua notam duxit niueus uideri, 
  cetera fuluus.    60 
 

 

 

 III 

 

 

  Quem tu, Melpomene, semel 
nascentem placido lumine uideris, 
  illum non labor Isthmius 
clarabit pugilem, non equus impiger 
  curru ducet Achaico    5 
uictorem, neque res bellica Deliis 
  ornatum foliis ducem, 
quod regum tumidas contuderit minas, 
  ostendet Capitolio; 
sed quae Tibur aquae fertile praefluunt    10 
  et spissae nemorum comae 
fingent Aeolio carmine nobilem. 
  Romae principis urbium 
dignatur suboles inter amabilis 
  uatum ponere me choros,    15 
et iam dente minus mordeor inuido. 
  O testudinis aureae 
dulcem quae strepitum, Pieri, temperas, 
  o mutis quoque piscibus 
donatura cycni, si libeat, sonum,    20 
  totum muneris hoc tui est, 
quod monstror digito praetereuntium 
  Romanae fidicen lyrae; 
quod spiro et placeo, si placeo, tuum est.
 

 

 

 IV 

 

 

Qualem ministrum fulminis alitem, 
cui rex deorum regnum in auis uagas 
  permisit expertus fidelem 
  Iuppiter in Ganymede flauo,
 

 

 olim iuuentas et patrius uigor    5 
nido laborum protulit inscium 
  uernique iam nimbis remotis 
  insolitos docuere nisus
 

 

uenti pauentem, mox in ouilia 
demisit hostem uiuidus impetus,    10 
  nunc in reluctantis dracones 
  egit amor dapis atque pugnae;
 

 

qualemue laetis caprea pascuis 
intenta fuluae matris ab ubere 
  iam lacte depulsum leonem 15 
  dente nouo peritura uidit:
 

 

uidere Raeti bella sub Alpibus 
Drusum gerentem; Vindelici -- quibus 
  mos unde deductus per omne 
  tempus Amazonia securi    20 
 

 

dextras obarmet, quaerere distuli, 
nec scire fas est omnia -- sed diu 
  lateque uictrices cateruae 
  consiliis iuuenis reuictae
 

 

 sensere, quid mens rite, quid indoles    25 
nutrita faustis sub penetralibus 
  posset, quid Augusti paternus 
  in pueros animus Nerones.
 

 

Fortes creantur fortibus et bonis; 
est in iuuencis, est in equis patrum    30 
  uirtus neque inbellem feroces 
  progenerant aquilae columbam;
 

 

doctrina sed uim promouet insitam 
rectique cultus pectora roborant; 
  utcumque defecere mores,    35 
  indecorant bene nata culpae.
 

 

Quid debeas, o Roma, Neronibus, 
testis Metaurum flumen et Hasdrubal 
  deuictus et pulcher fugatis 
  ille dies Latio tenebris,    40 
 

 

qui primus alma risit adorea, 
dirus per urbes Afer ut Italas 
  ceu flamma per taedas uel Eurus 
  per Siculas equitauit undas.
 

 

Post hoc secundis usque laboribus    45 
Romana pubes creuit et impio 
  uastata Poenorum tumultu 
  fana deos habuere rectos;
 

 

dixitque tandem perfidus Hannibal: 
'Cerui, luporum praeda rapacium,    50 
  sectamur ultro, quos opimus 
  fallere et effugere est triumphus.
 

 

Gens, quae cremato fortis ab Ilio 
iactata Tuscis aequoribus sacra 
  natosque maturosque patres    55 
  pertulit Ausonias ad urbes,
 

 

duris ut ilex tonsa bipennibus 
nigrae feraci frondis in Algido, 
  per damna, per caedes ab ipso 
  ducit opes animumque ferro.    60 
 

 

Non hydra secto corpore firmior 
uinci dolentem creuit in Herculem, 
  monstrumue submisere Colchi 
  maius Echioniaeue Thebae.
 

 

 Merses profundo, pulchrior euenit;    65 
luctere, multa proruet integrum 
  cum laude uictorem geretque 
  proelia coniugibus loquenda.
 

 

Carthagini iam non ego nuntios 
mittam superbos; occidit, occidit    70 
  spes omnis et fortuna nostri 
  nominis Hasdrubale interempto.
 

 

Nil Claudiae non perficient manus, 
quas et benigno numine Iuppiter 
  defendit et curae sagaces    75 
  expediunt per acuta belli'.
 

 

 

 V 

 

 

Diuis orte bonis, optume Romulae 
custos gentis, abes iam nimium diu; 
maturum reditum pollicitus patrum 
  sancto consilio redi.
 

 

 Lucem redde tuae, dux bone, patriae;    5 
instar ueris enim uoltus ubi tuus 
adfulsit populo, gratior it dies 
  et soles melius nitent.
 

 

Vt mater iuuenem, quem Notus inuido 
flatu Carpathii trans maris aequora    10 
cunctantem spatio longius annuo 
  dulci distinet a domo,
 

 

uotis ominibusque et precibus uocat, 
curuo nec faciem litore dimouet, 
 sic desideriis icta fedelibus    15 
  quaerit patria Caesarem.
 

 

Tutus bos etenim rura perambulat, 
nutrit rura Ceres almaque Faustitas, 
pacatum uolitant per mare nauitae, 
  culpari metuit fides,    20 
 

 

nullis polluitur casta domus stupris, 
mos et lex maculosum edomuit nefas, 
laudantur simili prole puerperae, 
  culpam poena premit comes.
 

 

 Quis Parthum paueat, quis gelidum Scythen,    25 
quis Germania quos horrida parturit 
fetus incolumi Caesare? Quis ferae 
  bellum curet Hiberiae?
 

 

Condit quisque diem collibus in suis 
et uitem uiduas ducit ad arbores;    30 
hinc ad uina redit laetus et alteris 
  te mensis adhibet deum;
 

 

te multa prece, te prosequitur mero 
defuso pateris et Laribus tuum 
 miscet numen, uti Graecia Castoris    35 
  et magni memor Herculis.
 

 

'Longas o utinam, dux bone, ferias 
praestes Hesperiae!' dicimus integro 
sicco mane die, dicimus uuidi, 
  cum sol Oceano subest.    40 
 

 

 

 VI 

 

 

Diue, quem proles Niobea magnae 
uindicem linguae Tityosque raptor 
sensit et Troiae prope uictor altae 
  Pthius Achilles,
 

 

 ceteris maior, tibi miles impar,    5 
filius quamuis Thetidis marinae 
Dardanas turris quateret tremenda 
  cuspide pugnax.
 

 

Ille mordaci uelut icta ferro 
pinus aut inpulsa cupressus Euro    10 
procidit late posuitque collum in 
  puluere Teucro;
 

 

ille non inclusus equo Mineruae 
sacra mentito male feriatos 
 troas et laetam Priami choreis    15 
  falletet aulam;
 

 

sed palam captis grauis, heu nefas, heu! 
nescios fari pueros Achiuis 
ureret flammis, etiam latentem 
  matris in aluo,    20 
 

 

ni tuis flexus Venerisque gratae 
uocibus diuom pater adnuisset 
rebus Aeneae potiore ductos 
  alite muros.
 

 

 Doctor argutae fidicen Thaliae,    25 
Phoebe, qui Xantho lauis amne crinis, 
Dauniae defende decus Camenae, 
  leuis Agyieu.
 

 

Spiritum Phoebus mihi, Phoebus artem 
carminis nomenque dedit poetae.    30 
Virginum primae puerique claris 
  patribus orti,
 

 

Deliae tutela deae, fugacis 
lyncas et ceruos cohibentis arcu, 
 Lesbium seruate pedem meique    35 
  pollicis ictum,
 

 

rite Latonae puerum canentes, 
rite crescentem face Noctilucam, 
prosperam frugum celeremque pronos 
  uoluere mensis.    40 
 

 

Nupta iam dices: 'Ego dis amicum, 
saeculo festas referente luces, 
reddidi carmen docilis modorum 
  uatis Horati.'
 

 

 

 VII 

 

 

Diffugere niues, redeunt iam gramina campis 
  arboribus comae; 
mutat terra uices et decrescentia ripas 
  flumina praetereunt; 
 Gratia cum Nymphis geminisque sororibus audet    5 
  ducere nuda chorus. 
Inmortalia ne speres, monet annus et almum 
  quae rapit hora diem. 
Frigora mitescunt Zephyris, uer proterit aestas, 
  interitura simul    10 
pomifer autumnus fruges effuderit, et mox 
  bruma recurrit iners. 
Damna tamen celeres reparant caelestia lunae: 
  nos ubi decidimus 
 quo pater Aeneas, quo diues Tullus et Ancus,    15 
  puluis et umbra sumus. 
Quis scit an adiciant hodiernae crastina summae 
  tempora di superi? 
Cuncta manus auidas fugient heredis, amico 
  quae dederis animo.    20 
Cum semel occideris et de te splendida Minos 
  fecerit arbitria, 
non, Torquate, genus, non te facundia, non te 
  restituet pietas; 
 infernis neque enim tenebris Diana pudicum    25 
  liberat Hippolytum, 
nec Lethaea ualet Theseus abrumpere caro 
  uincula Pirithoo.
 

 

 

 VIII 

 

 

Donarem pateras grataque commodus, 
Censorine, meis aera sodalibus, 
donarem tripodas, praemia fortium 
Graiorum neque tu pessuma munerum 
 ferres, diuite me scilicet artium    5 
quas aut Parrhasius protulit aut Scopas, 
hic saxo, liquidis ille coloribus 
sollers nunc hominem ponere, nunc deum. 
Sed non haec mihi uis, non tibi talium 
res est aut animus deliciarum egens.    10 
Gaudes carminibus; carmina possumus 
donare et pretium dicere muneri. 
Non incisa notis marmora publicis, 
per quae spiritus et uita redit bonis 
post mortem ducibus, non celeres fugae    15 
reiectaeque retrorsum Hannibalis minae, 
non incendia Carthaginis impiae 
eius, qui domita nomen ab Africa 
lucratus rediit, clarius indicant 
laudes quam Calabrae Pierides, neque,    20 
si chartae sileant quod bene feceris, 
mercedem tuleris. Quid foret Iliae 
Mauortisque puer, si taciturnitas 
obstaret meritis inuida Romuli? 
 Ereptum Stygiis fluctibus Aeacum    25 
uirtus et fauor et lingua potentium 
uatum diuitibus consecrat insulis. 
Dignum laude uirum Musa uetat mori, 
caelo Musa beat. Sic Iouis interest 
optatis epulis impiger Hercules,    30 
clarum Tyndaridae sidus ab infimis 
quassas eripiunt aequoribus rates, 
ornatus uiridi tempora pampino 
Liber uota bonos ducit ad exitus.
 

 

 

 IX 

 

 

Ne forte credas interitura quae 
longe sonantem natus ad Aufidum 
  non ante uolgatas per artis 
  uerba loquor socianda chordis:
 

 

 non, si priores Maeonius tenet    5 
sedes Homerus, Pindaricae latent 
  Ceaeque et Alcaei minaces 
  Stesichoriue graues Camenae;
 

 

nec siquid olim lusit Anacreon, 
deleuit aetas; spirat adhuc amor    10 
  uiuuntque commissi calores 
  Aeoliae fidibus puellae.
 

 

Non sola comptos arsit adulteri. 
crines et aurum uestibus inlitum 
  mirata regalisque cultus    15 
  et comites Helene Lacaena
 

 

primusue Teucer tela Cydonio 
direxit arcu; non semel Ilios 
  uexata; non pugnauit ingens 
  Idomeneus Sthenelusue solus    20 
 

 

dicenda Musis proelia; non ferox 
Hector uel acer Deiphobus grauis 
  excepit ictus pro pudicis 
  coniugibus puerisque primus.
 

 

 Vixere fortes ante Agamemnona    25 
multi; sed omnes inlacrimabiles 
  urgentur ignotique longa 
  nocte, carent quia uate sacro.
 

 

Paulum sepultae distat inertiae 
celata uirtus. Non ego te meis    30 
  chartis inornatum silebo 
  totue tuos patiar labores
 

 

impune, Lolli, carpere liuidas 
obliuiones. Est animus tibi 
  rerumque prudens et secundis    35 
  temporibus dubiisque rectus,
 

 

uindex auarae fraudis et abstinens 
ducentis ad se cuncta pecuniae, 
  consulque non unius anni, 
  sed quotiens bonus atque fidus    40 
 

 

iudex honestum praetulit utili, 
reiecit alto dona nocentium 
  uoltu, per obstantis cateruas 
  explicuit sua uictor arma.
 

 

 Non possidentem multa uocaueris    45 
recte beatum; rectius occupat 
  nomen beati, qui deorum 
  muneribus sapienter uti
 

 

duramque callet pauperiem pati 
peiusque leto flagitium timet,    50 
  non ille pro caris amicis 
  aut patria timidus perire.
 

 

 

 X 

 

 

O crudelis adhuc et Veneris muneribus potens, 
insperata tuae cum ueniet pluma superbiae 
et, quae nunc umeris inuolitant, deciderint comae, 
nunc et qui color est puniceae flore prior rosae 
 mutatus Ligurinum in faciem uerterit hispidam,    5 
dices, heu, quotiens te speculo uideris alterum: 
'Quae mens est hodie, cur eadem non puero fuit, 
uel cur his animis incolumes non redeunt genae?'
 

 

 

 XI 

 

 

Est mihi nonum superantis annum 
plenus Albani cadus, est in horto, 
Phylli, nectendis apium coronis, 
  est hederae uis
 

 

 multa, qua crinis religata fulges,    5 
ridet argento domus, ara castis 
uincta uerbenis auet immolato 
  spargier agno;
 

 

cuncta festinat manus, huc et illuc 
cursitant mixtae pueris puellae,    10 
sordidum flammae trepidant rotantes 
  uertice fumum.
 

 

Vt tamen noris quibus aduoceris 
gaudiis, Idus tibi sunt agendae, 
 qui dies mensem Veneris marinae    15 
  findit Aprilem,
 

 

iure sollemnis mihi sanctiorque 
paene natali proprio, quod ex hac 
luce Maecenas meus affluentis 
  ordinat annos.    20 
 

 

Telephum, quem tu petis, occupauit 
non tuae sortis iuuenem puella 
diues et lasciua tenetque grata 
  compede uinctum.
 

 

 Terret ambustus Phaethon auaras    25 
spes et exemplum graue praebet ales 
Pegasus terrenum equitem grauatus 
  Bellerophontem,
 

 

semper ut te digna sequare et ultra 
quam licet sperare nefas putando    30 
disparem uites. Age iam, meorum 
  finis amorum
 

 

(non enim posthac alia calebo 
femina), condisce modos, amanda 
 uoce quos reddas; minuentur atrae    35 
  carmine curae.
 

 

 

 XII 

 

 

Iam ueris comites, quae mare temperant, 
impellunt animae lintea Thraciae, 
iam nec prata rigent, nec fluuii strepunt 
  hiberna niue turgidi.
 

 

 Nidum ponit, Ityn flebiliter gemens,    5 
infelix auis et Cecropiae domus 
aeternum obprobrium, quod male barbaras 
  regum est ulta libidines.
 

 

Dicunt in tenero gramine pinguium 
custodes ouium carmina fistula    10 
delectantque deum, cui pecus et nigri 
  colles Arcadiae placent.
 

 

Adduxere sitim tempora, Vergili; 
sed pressum Calibus ducere Liberum 
 si gestis, iuuenum nobilium cliens,    15 
  nardo uina merebere.
 

 

Nardi paruus onyx eliciet cadum, 
qui nunc Sulpiciis accubat horreis, 
spes donare nouas largus amaraque 
  curarum eluere efficax.    20 
 

 

Ad quae si properas gaudia, cum tua 
uelox merce ueni; non ego te meis 
inmunem meditor tinguere poculis, 
  plena diues ut in domo.
 

 

 Verum pone moras et studium lucri,    25 
nigrorumque memor, dum licet, ignium 
misce stultitiam consiliis breuem: 
  dulce est desipere in loco.
 

 

 

 XIII 

 

 

Audiuere, Lyce, di mea uota, di 
audiuere, Lyce: fis anus, et tamen 
  uis formosa uideri 
  ludisque et bibis impudens
 

 

 et cantu tremulo pota Cupidinem    5 
lentum sollicitas. Ille uirentis et 
  doctae psallere Chiae 
  pulchris excubat in genis.
 

 

Importunus enim transuolat aridas 
quercus et refugit te quia luridi    10 
  dentes, te quia rugae 
  turpant et capitis niues.
 

 

Nec Coae referunt iam tibi purpurae 
nec cari lapides tempora, quae semel 
  notis condita fastis    15 
  inclusit uolucris dies.
 

 

Quo fugit Venus, heu, quoue color, decens 
quo motus? Quid habes illius, illius, 
  quae spirabat amores, 
  quae me surpuerat mihi,    20 
 

 

felix post Cinaram notaque et artium 
gratarum facies? Sed Cinarae breuis 
  annos fata dederunt, 
  seruatura diu parem
 

 

cornicis uetulae temporibus Lycen,    25 
possent ut iuuenes uisere feruidi 
  multo non sine risu 
  dilapsam in cineres facem.
 

 

 

 XIV 

 

 

Quae cura patrum quaeue Quiritium 
plenis honorum muneribus tuas, 
  Auguste, uirtutes in aeuum 
  per titulos memoresque fastus
 

 

 aeternet, o qua sol habitabilis    5 
inlustrat oras maxime principum? 
  quem legis expertes Latinae 
  Vindelici didicere nuper
 

 

quid Marte posses. Milite nam tuo 
Drusus Genaunos, inplacidum genus,    10 
  Breunosque uelocis et arces 
  Alpibus impositas tremendis
 

 

deiecit acer plus uice simplici. 
Maior Neronum mox graue proelium 
  commisit immanisque Raetos    15 
  auspiciis pepulit secundis,
 

 

spectandus in certamine Martio, 
deuota morti pectora liberae 
  quanti fatigaret ruinis, 
  indomitas prope qualis undas    20 
 

 

exercet Auster Pleiadum choro 
scindente nubes, impiger hostium 
  uexare turmas et frementem 
  mittere equum medios per ignis.
 

 

Sic tauriformis uoluitur Aufidus,    25 
qui regna Dauni praefluit Apuli, 
  cum saeuit horrendamque cultis 
  diluuiem meditatur agris,
 

 

ut barbarorum Claudius agmina 
ferrata uasto diruit impetu    30 
  primosque et extremos metendo 
  strauit humum sine clade uictor,
 

 

te copias, te consilium et tuos 
praebente diuos. Nam tibi quo die 
  portus Alexandrea supplex    35 
  et uacuam patefecit aulam,
 

 

Fortuna lustro prospera tertio 
belli secundos reddidit exitus 
  laudemque et optatum peractis 
  imperiis decus arrogauit.    40 
 

 

Te Cantaber non ante domabilis 
Medusque et Indus, te profugus Scythes 
  miratur, o tutela praesens 
  Italiae dominaeque Romae;
 

 

 te fontium qui celat origines    45 
Nilusque et Hister, te rapidus Tigris, 
  te beluosus qui remotis 
  obstrepit Oceanus Britannis,
 

 

te non pauentis funera Galliae 
duraeque tellus audit Hiberiae,    50 
  te caede gaudentes Sygambri 
  compositis uenerantur armis.
 

 

 

 XV 

 

 

Phoebus uolentem proelia me loqui 
uictas et urbes increpuit lyra, 
  ne parua Tyrrhenum per aequor 
  uela darem. Tua, Caesar, aetas
 

 

 fruges et agris rettulit uberes    5 
et signa nostro restituit Ioui 
  derepta Parthorum superbis 
  postibus et uacuum duellis
 

 

Ianum Quirini clausit et ordinem 
rectum euaganti frena licentiae    10 
  iniecit emouitque culpas 
  et ueteres reuocauit artes
 

 

per quas Latinum nomen et Italae 
creuere uires famaque et imperi 
  porrecta maiestas ad ortus    15 
  solis ab Hesperio cubili.
 

 

Custode rerum Caesare non furor 
ciuilis aut uis exiget otium, 
  non ira, quae procudit enses 
  et miseras inimicat urbes.    20 
 

 

Non qui profundum Danuuium bibunt 
edicta rumpent Iulia, non Getae, 
  non Seres infidique Persae, 
  non Tanain prope flumen orti.
 

 

 Nosque et profestis lucibus et sacris    25 
inter iocosi munera Liberi 
  cum prole matronisque nostris 
  rite deos prius adprecati,
 

 

uirtute functos more patrum duces 
Lydis remixto carmine tibiis    30 
  Troiamque et Anchisen et almae 
  progeniem Veneris canemus.
 

 

 

 CARMEN SAECVLARE 

 

 

Phoebe siluarumque potens Diana, 
lucidum caeli decus, o colendi 
semper et culti, date quae precamur 
  tempore sacro,
 

 

 quo Sibyllini monuere uersus    5 
uirgines lectas puerosque castos 
dis, quibus septem placuere colles, 
  dicere carmen.
 

 

Alme Sol, curru nitido diem qui 
promis et celas aliusque et idem    10 
nasceris, possis nihil urbe Roma 
  uisere maius.
 

 

Rite maturos aperire partus 
lenis, Ilithyia, tuere matres, 
 siue tu Lucina probas uocari    15 
  seu Genitalis:
 

 

diua, producas subolem patrumque 
prosperes decreta super iugandis 
feminis prolisque nouae feraci 
  lege marita,    20 
 

 

certus undenos deciens per annos 
orbis ut cantus referatque ludos 
ter die claro totiensque grata 
  nocte frequentis.
 

 

 Vosque ueraces cecinisse, Parcae,    25 
quod semel dictum est stabilisque rerum 
terminus seruet, bona iam peractis 
  iungite fata.
 

 

Fertilis frugum pecorisque Tellus 
spicea donet Cererem corona;    30 
nutriant fetus et aquae salubres 
  et Iouis aurae.
 

 

Condito mitis placidusque telo 
supplices audi pueros, Apollo; 
siderum regina bicornis, audi,    35 
  Luna, puellas.
 

 

Roma si uestrum est opus Iliaque 
litus Etruscum tenuere turmae, 
iussa pars mutare Lares et urbem 
  sospite cursu,    40 
 

 

cui per ardentem sine fraude Troiam 
castus Aeneas patriae superstes 
liberum muniuit iter, daturus 
  plura relictis:
 

 

 di, probos mores docili iuuentae,    45 
di, senectuti placidae quietem, 
Romulae genti date remque prolemque 
  et decus omne;
 

 

quaeque uos bobus ueneratur albis 
clarus Anchisae Venerisque sanguis,    50 
impetret, bellante prior, iacentem 
  lenis in hostem.
 

 

Iam mari terraque manus potentis 
Medus Albanasque timet securis; 
 iam Scythae responsa petunt, superbi    55 
  nuper et Indi;
 

 

iam Fides et Pax et Honor Pudorque 
priscus et neglecta redire Virtus 
audet apparetque beata pleno 
  Copia cornu;    60 
 

 

augur et fulgente decorus arcu 
Phoebus acceptusque nouem Camenis, 
qui salutari leuat arte fessos 
  corporis artus,
 

 

si Palatinas uidet aequus arces,    65 
remque Romanam Latiumque felix 
alterum in lustrum meliusque semper 
  prorogat aeuum;
 

 

quaeque Auentinum tenet Algidumque, 
quidecim Diana preces uirorum    70 
curat et uotis puerorum amicas 
  applicat auris.
 

 

Haec Iouem sentire deosque cunctos 
spem bonam certamque domum reporto, 
 doctus et Phoebi chorus et Dianae    75 
  dicere laudes.
 

 
	 
		 Horace 
		 The Latin Library 
		 The Classics Page