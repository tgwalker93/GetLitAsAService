Walter of Châtillon
		 

		 
		 
	 
	
 

 WALTER OF CHÂTILLON 
Carmen III
 

 

 
I 
In domino confido. Quomodo dicitis animae meae: "Transmigra in montem sicut passer", quoniam ecce peccatores intenderunt arcum? In consilium iustorum et congregatione dicturus, cum verbis elegantibus non floream, quibus erubescenti imperitiae meae verecundiam valeam redimere (non enim labra prolui decretorum fonte nectareo nec Iustiniani thoris accubitans legum pabulo sum defectus) de proprii viribus ingenii diffidens in domino confido. Et licebit confidentia sine meritis presumptionis vocabulum sortiatur, excusat tamen presumptuosae temeritatis audaciam necessitatis articulus incumbentis. Cui enim a magistris suis aliquid consideratione Karitatis iniungitur, ei profecto illud exequendi necessitas imponitur. Set cum sacrorum constituta canonum et scientiae legalis altitudo mons arduus et inascensibilis michi videatur, quomodo dicitis animae meae: "Transmigra in montem sicut passer"? Praeterea si praetextatum montem ascendere voluero, cum scriptum sit: "Bestia, quae tetigerit montem, lapidabitur", verendum michi est ne lapidibus obruar, iaculis et arcu detractorum confodiar, quoniam ecce peccatores intenderunt arcum, paraverunt sagittas detractionis in pharetra cordis dicentes: "Quomodo hic scit leges, cum non didicerit?" Ut igitur arcum huiusmodi evitare possumus, aut nulla aut pauca de legibus attingamus, circa divina diffusius moraturi. Homo quidam paterfamilias testamentum fecit, in quo pluribus heredis institutis pretiosae cuiusdam domus usufructum tribus eorum titulo legati reliquit. Huius thematis compendiosa superficies quanto breviorem concipit in narratione tractatum, tanto faciliorem deo propitiante pariet intellectum.
 

 
II 
Ut membra conveniant invicem capite, 
gaudete in Domino, diem festum agite! 
Hilares et sobrii, cum Propheta dicite: 
"Laetare Jerusalem!" et conventum facite.
 

 
III 
Ante legum dominos et magistros artium 
usurpasse videor doctoris officium, 
ut sermonis epulo relevem jejunium, 
cum fortassis unus sim minus sapientium. 
Sed quod minus habeo, supple, Dator omnium, 
Tu qui nobis factus es, Domine, refugium.
 

 
IV 
Domus quam praediximus, domus est Scientiae, 
quam reliquit dominus hominis industriae 
ut fructus percipiat illius prudentiae, 
de qua scribit lectio libri Sapientiae.
 

 
V 
Ordines scolarium discordes et varii 
tres sunt sapientiae facti fructuarii, 
Quorum duo quia sunt segnes operarii, 
Non reddentur singulis singuli denarii. 
 

 
 Pars Prima 
 

 
VI 
Primus ordo continet scolares grammaticos, 
logicos et rethores atque mathematicos, 
quos uno vocabulo, secundum Italicos, 
Garamantes dicimus sive Garamanticos.
 

 
VII 
Inter artes igitur, quae dicuntur trivium, 
fundatrix gramatica vendicat principium. 
Sub hac corus militat metrice scribentium; 
inter quos sunt quatuor, rithmice dictantium, 
qui super hoc retinent sibi privilegium: 
Stephanus flos scilicet Aurelianensium 
et Petrus qui dicitur de castro Blesensium.
 

 
VIII 
Istis non inmerito Berterus adicitur, 
set nec inter alios quartus praetermittitur 
ille quem Castellio latere non patitur 
in cujus opusculis Alexander legitur.
 

 
IX 
Post illam, quae prior est, ceteris in trivio, 
subinfertur logica grandi supercilio, 
discolor sententiis et accincta gladio, 
per quam falsus resecat logicorum ratio.
 

 
X 
Hanc doctorum variat multiplex opinio 
set cunctos praeradiat nova constitutio, 
in qua rebus derogat Bailardi sanctio, 
attributo vocibus rerum privilegio.
 

 
XI 
Tertia subsequitur specie rethoricae, 
domum Sapienciae poliens mirifice, 
apprehendit siquidem iunctura gramaticae, 
quam postquam purgaverit sub censura logicae, 
depingit coloribus et verborum murice.
 

 
XII 
Sequitur quadruvium, id est mathematica, 
eadem quae dicitur a quibusdam phisica; 
quae singula trutinans lance philosophica 
de naturis disputat et de rerum fabrica.
 

 
XIII 
Hic igitur artium faelix septenarius 
factus est Scientiae quasi fructuarius, 
set labor nec utilis nec est necessarius, 
immo voluntarius sive voluptarius.
 

 
XIV 
Quid tibi gramatica,   studioso, parta labore, 
quid confert logica,   quae certat laudis amore? 
Quid tibi rethorica   	vernante superba lepore? 
Quem fructum referunt   versus nugaeque canorae? 
Talia non sapiunt   	veri sapientis in ore!
 

 
XV 
Esto secundus Athlas, dicas, quo sidere 
frugis defectum patiatur ager, quis frugifer annus, 
unde nives producunt hiemps, quae veris in ortu 
temperies impregnet humum, cur ardeat aestas, 
cur legat autumpnus pregnantis ebrius uvas; 
circulus an possit quadrari, an musica formet 
coelestes modulos; dicas, quis sidera septem 
impetus oblique rapiat contraria mundo; 
quot distent a se gradibus; quae stella nocivum 
impediat saevire senem, quo sidere fiat 
obice propitius, Martem quis temperet ignis. 
Parva loquor tantum claudas sub pectore coelum; 
finge, quod haec scieris, set et his maiora: quid ad rem? 
Tam cito discieris haec omnia, quod nichil ad rem.
 

 

 
 Pars Secunda 
 

 
XVI 
Transeamus igitur ad imperatorias 
sanctiones principum quae fraudes et alias 
in domo Scientiae prohibent injurias. 
Hos labores dixeris, si recte diffinias, 
Vel impensas utiles vel non necessarias.
 

 
XVII 
Bonum tamen arbitror scire juris apicem, 
Set si juxta domini voluntatem judicem, 
Nichil michi proderit scire totum codicem, 
dum nil boni praeferam ante tantum judicem.
 

 
XVIII 
Si dampnum persequitur datum lex Aquilia; 
Si quartam de singulis resecat Falcidia, 
quod reportat commodum talis observantia, 
per quam non interius resecantur vitia?
 

 
XIX 
O quam felix studium, quam felices operae 
si possemus legibus in aeternum vivere! 
Set cum regum videas corpora putrescere, 
qui juris aenigmata studuerunt solvere, 
cur noctis vigilias consumis hoc opere? 
Si super his liceat breviter concludere, 
vanum est scolaribus ante lucem surgere!
 

 
XX 
Verum si lex Moysi, quae divina dicitur, 
nil perfectum attulit, a minori sequitur, 
quod nulla perfectio legis intellegitur, 
quam Romanos principes promulgasse legitur.
 

 
XXI 
Set nulla facultas est, quae cor magis alliget, 
quam ista, dum pelagus paupertatis mitiget. 
Seminat gramatica, semper tamen indiget, 
lex autem et phisica manipulos colliget.
 

 
XXII 
Set licet haerentes extirpet phisica morbos 
Et nitidam reddat potio sumpta cutem,
 

 
Si dimargariton diuturnet munera vitae, 
nec sinat in fatum pliris abire dies,
 

 
si pretiosa tuus consumat edulia venter 
et gula Campanum sorbeat omne merum:
 

 
quid prodest status exterior, si sordeat intus 
languidus et vili febre saepultus homo?
 

 
XXIII 
Si videas, legista, tuos vernare Penates, 
purpura si latus et digitos involat Achates, 
clara licet proles, licet uxor in aure susurret: 
naturam expelles furca, tamen usque recurret.
 

 
XXIV 
Nec illud silentio preterendum, quod in legalis scientiae doctoribus acri reprehensione et mordaci satirica invenio dignum. Tot enim et tantae in dictis eorum et scriptis contrarietates inveniuntur et ipsorum sententiae in tot figuras se protrahunt, ut deeis precise vidantur iste versiculus [dictus esse]: "Quo teneam nodo mutantem Prothea vultus?". In aliis facultatibus tolerabilior est error magistrorum. Quod enim dampno humano generi progeneratur, si universalia res esse dicantur? Si 'homo' et 'non homo' significet, id est si Socratem esse asinum vel Socratem constet esse Chimeram, nullum inde preiudicium humanis rebus progeneratur. Set si errore iuris in eodem negatio enucleationem asscripserit B et penitus contrarium senserit M, non video quomodo id possit recipi salvo iure iuris. Ut igitur eos eorum baculo feriamus, si vera regula est iuris, quod dicit: "Quotiens duo contraria in testamento reperiuntur, neutris fides est adhibenda. . . et hoc dixi salva tamen auctoritate illius peritissimi viri beati Turanorum episcopi equivoci, quem, dum adviveret, in omnibus proposuimus imitari.
 

 

 
 Pars Tertia 
 

 
XXV 
Transferamur igitur ad ordinem tertium, 
id est ad theologos, quorum felix studium, 
qui divinis mancipant artibus ingenium. 
Hi sunt imbris coelici dulce stillicidium, 
praeconantur etenim illius praeconium, 
cujus laus perficitur ex ore infantium.
 

 
XXVI 
Haec est sapientia, de qua prius dixeram, 
duas habens species: spiritum et litteram. 
Littera mortificat, set secundum alteram 
invenitur karitas, quae non agit perperam.
 

 
XXVII 
Satis quidem rudis est et satis inconditus 
intellectus litterae si non sit expositus. 
Set si vellis litteram surgere medullitus, 
balsamum reperies et mel sancti spiritus.
 

 
XXVIII 
Juxta ripam fluminis denegantis poculum 
si tulisse legimus Israel incredulum, 
set amaritudine fluminis per baculum 
dulcoravit Moyses et potavit poculum.
 

 
XXIX 
Haec sunt verba, litterae; set haec expositio: 
Amara vel aspera fuit legis lectio, 
set minas, quas intulit illa superstitio, 
suae Christus expulit crucis beneficio, 
dum mortales oculos caligantes vitio 
levit agnus proprii sanguinis collirio.
 

 
XXX 
Panis, quo se voluit Helias reficere, 
sub favilla legitur coctus a muliere. 
Quod si vis cum Jonatha mel de quercu surgere, 
panis de quo loquimur conditus sub cinere; 
spiritalis sensus est sub favilla litterae.
 

 
XXXI 
Isto pane pascitur fidelis Ecclesia, 
hunc panem conficiunt sacerdotis labia, 
dum se transustantiat terrena sustantia, 
in illam, quae peperit mater viri nescia. 
Hic est cibus animae, dulcis Eucharistia, 
Quem in crucis clibano vera coxit hostia.
 

 
XXXII 
Joseph ut se liberet ab amplexu faeminae, 
evasisse legitur, relicto velamine, 
quia salvo penitus et illeso numine 
passa est humanitas assumpta de Virgine.
 

 
XXXIII 
Non enim divinitas incomprehensibilis, 
qui cum Patre Filius manet invisibilis, 
crucifigi patuit, set caro passibilis, 
in qua facta factus est et excelsus humilis.
 

 
XXXIV 
Set inter miracula testamenti veteris 
istud est mirabile mirandum prae ceteris: 
quod, ut servum redimat a dolore carceris, 
se ipsum incarcerat Fabricator aetheris.
 

 
XXXV 
Unde non inmerito in primitiva fide quaesitum est, quare paternae perditionis dampnum deus per procuratorem angelorum seu hominem purum resarcire noluerit, "Set semetipsum exinanivit formam servi accipiens". Cuius nodosae questionis solutionem breviter iterare non arbitramur incongruum impetrata tamen a vobis venia, ne Minervam docere videamur.
 

 
XXXVI-1 
Dum medium silentium   tenent legis apices 
Et litterae dominium   regnaret apud simplices, 
Extendit pater brachium,   in quo, si recte judices, 
Regnum et sacerdotium   reliquit Judae judices. 
 De tenebris historiae	processit sol justitiae. 
 

 
XXXVI-2 
Modo fortassis alio   	mundus mundari potuit 
Quam, passo dei filio,   set nullus ita congruit; 
nam mortis exterminio   mederi vita debuit. 
Et curari contrario   	contrarium oportuit. 
 De tenebris historiae	processit sol justitiae. 
 

 
XXXVI-3 
Si purus homo fieret   redemptor et non alius, 
redemptus homo crederet   deo quiddam potentius, 
eique genu flecteret   	et in cunctis obnoxius 
culturae jus impenderet:   quo nichil est absurdius. 
 De tenebris historiae	processit sol justitiae. 
 

 
XXXVI-4 
Ergo nostrae compaginis   naturam venit sumere 
Deus in alvo virginis   ut artifex in opere, 
ut per naturam hominis   haberet morti cedere 
et per virtutem, numinis,   posset a morte surgere. 
 De tenebris historiae	processit sol justitiae. 
 

 
XXXVI-5 
Subtili diligentia,   	mirabili commercio, 
ex duplici substantia   facta fuit haec unio, 
et quicquid Sapientia   possedit ab initio, 
collatum est ex gratia   totum Mariae filio. 
 De tenebris historiae	processit sol justitiae. 
 

 
XXXVI-6 
Haec est fides catholica,   quam haeresis non lacerat, 
haec est quam vox prophetica	rotam in rota dixerat, 
prioris analetica.   	Dum resolvit et reserat, 
quod sub lege Mosaica   vetustas occultaverat. 
 De tenebris historiae	processit sol justitiae. 
 

 
XXXVI-7 
Qui se peccatis obligat,   per hanc fidem absolvitur, 
Si post lapsum se corrigat,   nam qui vere conteritur, 
Poenam peccati mitigat   et judex mitis redditur, 
Nam, ut idem bis exigat,   bona fides non patitur. 
 De tenebris historiae	processit sol justitiae. 
 

 
XXXVI-8 
A judice se liberant   	et a contractu debiti, 
Qui luxum carnis macerant	et   mundo non sunt dediti, 
Et sic, qui consenuerant   in peccatis decrepiti, 
Dum ita se regenerant   sunt quasi modo geniti. 
 De tenebris historiae	processit sol justitiae. 
 

 
XXIV 
 
Ut enim aliquid novi dicamus, quatuor possunt dici hominis generationes. Prima est, cum quis naturalis interventu copulae generatur. Secunda, cum per aqua baptismatis regeneratur. Tertia, cum pars lapsum resurgit per penitentiam. Quarta, cum in generali resurrectione duplicem accipiet stolam. Prima generativa hominis contrahit culpam, secunda confert innocentiam, tertia reparat veniam, quarta ducit ad patriam. Prima est laboris, secunda salutis, tertia resurrectionis, quarta regnantis. Prima laboris [quia] avis nascitur ad volatum, homo ad laborem. Secunda salutis, quia, cum crediderit et baptizatus fuerit, salvus erit. Tertia revertentis iuxta vocem Prephetae in persona domini dicentis: "Revertimini ad me in toto corde vestro, in ieiunio et fletu et planctu". Quarta regnantis iuxta vocem quam audituri sunt beati: "Venite benedicti patris mei, percipite regnum". Prima vero incarcerat spiritum. Secunda spoliat Aegyptum. Tertia repromittit. Quarta solvit. Set ne fastidiosae prolixitatis abscinthio divini mellitus sapor eloquii evanescat in amorum, apocopandus est sermo. Ad metam igitur orationis stadio prefixam emerito tendamus equo illud attentius obsecrantes, ut ille vetus testatur Yesus, de quo nullus fidelium sub querela inofficiosi testamenti conqueri potest, qui nos omnes proprii sanguinis incausto scripsit heredes Eternae Civitatis, hereditatem de qua per inoboedientiam primi hominis eiecti in hanc vallem miseriae discendimus, nobis ad ipsum eiecti in hanc vallem miseriae descendimus, nobis ad ipsum ab hostibus iam per penitentiam reversis largiri dignetur.
 
 

 
 
 
	 Walter of Châtillon 
	 Medieval Latin 
	 The Latin Library 
	 The Classics Page