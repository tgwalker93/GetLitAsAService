Waltharius I
		 

		 
		 
	 
	
 

 WALTHARIUS MANUS FORTIS
 

 

 
Omnipotens genitor, summae virtutis amator, 
lure pari natusque amborum spiritus almus, 
Personis trinus, vera deitate sed unus, 
Qui vita vivens cuncta et sine fine tenebis, 
Pontificem summum tu salva nunc et in aevum    5 
Claro Erckambaldum fulgentem nomine dignum, 
Crescat ut interius sancto spiramine plenus, 
Multis infictum quo sit medicamen in aevum. 
Praesul sancte dei, nunc accipe munera servi, 
Quae tibi decrevit de larga promere cura    10 
Peccator fragilis Geraldus nomine vilis, 
Qui tibi nam certus corde estque fidelis alumnus. 
Quod precibus dominum iugiter precor omnitonantem, 
Ut nanciscaris factis, quae promo loquelis, 
Det pater ex summis caelum terramque gubernans.    15 
Serve dei summi, ne despice verba libelli, 
Non canit alma dei, resonat sed mira tyronis, 
Nomine Waltharius, per proelia multa resectus. 
Ludendum magis est dominum quam sit rogitandum, 
Perlectus longaevi stringit inampla diei.    20 
Sis felix sanctus per tempora plura sacerdos, 
Sit tibi mente tua Geraldus carus adelphus.
 

 

 
PARS PRIMA
 

 
Tertia pars orbis, fratres, Europa vocatur, 
Moribus ac linguis varias et nomine gentes 
Distinguens, cultu, tum relligione sequestrans. 
Inter quas gens Pannoniae residere probatur, 
Quam tamen et Hunos plerumque vocare solemus.    5 
Hic populus fortis virtute vigebat et armis, 
Non circumpositas solum domitans regiones, 
Litoris oceani sed pertransiverat oras, 
Foedera supplicibus donans sternensque rebelles. 
Ultra millenos fertur dominarier annos.    10 
Attila rex quodam tulit illud tempore regnum, 
Impiger antiquos sibimet renovare triumphos. 
Qui sua castra movens mandavit visere Francos, 
Quorum rex Gibicho solio pollebat in alto, 
Prole recens orta gaudens, quam postea narro;    15 
Namque marem genuit, quem Guntharium vocitavit. 
Fama volans pavidi regis transverberat aures, 
Dicens hostilem cuneum transire per Hystrum, 
Vincentem numero stellas atque amnis arenas. 
Qui non confidens armis vel robore plebis    20 
Concilium cogit, quae sint facienda, requirit. 
Consensere omnes foedus debere precari 
Et dextras, si forte darent, coniungere dextris 
Obsidibusque datis censum persolvere iussum; 
Hoc melius fore, quam vitam simul ac regionem    25 
Perdiderint natosque suos pariterque maritas. 
Nobilis hoc Hagano fuerat sub tempore tiro 
Indolis egregiae, veniens de germine Troiae. 
Hunc, quia Guntharius nondum pervenit ad aevum, 
Ut sine matre queat vitam retinere tenellam,    30 
Cum gaza ingenti decernunt mittere regi. 
Nec mora, legati censum iuvenemque ferentes 
Deveninnt pacemque rogant ac foedera firmant. 
Tempore quo validis steterat Burgundia sceptris, 
Cuius primatum Heriricus forte gerebat.    35 
Filia huic tantum fuit unica nomine Hiltgunt, 
Nobilitate quidem pollens ac stemmate formae. 
Debuit haec heres aula residere paterna 
Atque diu congesta frui, si forte liceret. 
Namque Avares firma cum Francis pace peracta    40 
Suspendunt a fine quidem regionis eorum, 
Attila sed celeres mox huc deflectit habenas, 
Nec tardant reliqui satrapae vestigia adire. 
Ibant aequati numero, sed et agmine longo. 
Quadrupedum cursu tellus concussa gemebat,    45 
Scutorum sonitu pavidus superintonat aether. 
Ferrea silva micat totos rutilando per agros: 
Haud aliter primo quam pulsans aequora mane 
Pulcher in extremis renitet sol partibus orbis. 
Iamque Ararim Rodanumque amnes transiverat altos    50 
Atque ad praedandum cuneus dispergitur omnis. 
Forte Cabillonis sedit Heriricus, et ecce 
Attollens oculos speculator vociferatur: 
«Quaenam condenso consurgit pulvere nubes? 
Vis inimica venit, portas iam claudite cunctas!»    55 
Iam tum, quid Franci fecissent, ipse sciebat 
Princeps et cunctos compellat sic seniores: 
«Si gens tam fortis, cui nos similare nequimus, 
Cessit Pannoniae, qua nos virtute putatis 
Huic conferre manum et patriam defendere dulcem?    60 
Est satius, pactum faciant censumque capessant. 
Unica nata mihi, quam tradere pro regione 
Non dubito; tantum pergant, qui foedera firment.» 
Ibant legati totis gladiis spoliati, 
Hostibus insinuant, quod regis iussio mandat,    65 
Ut cessent vastare, rogant. quos Attila ductor, 
Ut solitus fuerat, blande suscepit et inquit: 
«Foedera plus cupio quam proelia mittere vulgo. 
Pace quidem Huni malunt regnare, sed armis 
Inviti feriunt, quos cernunt esse rebelles.    70 
Rex ad nos veniens dextram det atque resumat.» 
Exivit princeps asportans innumeratos 
Thesauros pactumque ferit natamque reliquit. 
Pergit in exilium pulcherrima gemma parentum. 
Postquam complevit pactum statuitque tributum,    75 
Attila in occiduas promoverat agmina partes. 
Namque Aquitanorum tunc Alphere regna tenebat, 
Quem sobolem sexus narrant habuisse virilis, 
Nomine Waltharium, primaevo flore nitentem. 
Nam iusiurandum Heriricus et Alphere reges    80 
Inter se dederant, pueros quod consociarent, 
Cum primum tempus nubendi venerit illis. 
Hic ubi cognovit gentes has esse domatas, 
Coeperat ingenti cordis trepidare pavore, 
Nec iam spes fuerat saevis defendier armis.    85 
«Quid cessemus», ait, «si bella movere nequimus? 
Exemplum nobis Burgundia, Francia donant. 
Non incusamur, si talibus aequiperamur. 
Legatos mitto foedusque ferire iubebo 
Obsidis inque vicem dilectum porrigo natum    90 
Et iam nunc Hunis censum persolvo futurum.» 
Sed quid plus remorer? dictum compleverat actis. 
Tunc Avares gazis onerati denique multis 
Obsidibus sumptis Haganone, Hiltgunde puella 
Nec non Walthario redierunt pectore laeto.    95 
Attila Pannonias ingressus et urbe receptus 
Exulibus pueris magnam exhibuit pietatem 
Ac veluti proprios nutrire iubebat alumnos. 
Virginis et curam reginam mandat habere, 
Ast adolescentes propriis conspectibus ambos    100 
Semper adesse iubet, sed et artibus imbuit illos 
Praesertimque iocis belli sub tempore habendis. 
Qui simul ingenio crescentes mentis et aevo 
Robore vincebant fortes animoque sophistas, 
Donec iam cunctos superarent fortiter Hunos.    105 
Militiae primos tunc Attila fecerat illos, 
Sed haud immerito, quoniam, si quando moveret 
Bella, per insignes isti micuere triumphos; 
Idcircoque nimis princeps dilexerat ambos. 
Virgo etiam captiva deo praestante supremo    110 
Reginae vultum placavit et auxit amorem, 
Moribus eximiis operumque industria habundans. 
Postremum custos thesauris provida cunctis 
Efficitur, modicumque deest, quin regnet et ipsa; 
Nam quicquid voluit de rebus, fecit et actis.    115 
Interea Gibicho defungitur, ipseque regno 
Guntharius successit et ilico Pannoniarum 
Foedera dissolvit censumque subire negavit. 
Hoc ubi iam primum Hagano cognoverat exul, 
Nocte fugam molitur et ad dominum properavit.    120 
Waltharius tamen ad pugnas praecesserat Hunos, 
Et quocumque iret, mox prospera sunt comitata. 
Ospirin elapsum Haganonem, regia coniunx, 
Attendens domino suggessit talia dicta: 
«Provideat caveatque, precor, sollertia regis,    125 
Ne vestri imperii labatur forte columna, 
Hoc est, Waltharius vester discedat amicus, 
In quo magna potestatis vis extitit huius; 
Nam vereor, ne fors fugiens Haganonem imitetur. 
Idcircoque meam perpendite nunc rationem:    130 
Cum primum veniat, haec illi dicite verba: 
«Servitio in nostro magnos plerumque labores 
Passus eras ideoque scias, quod gratia nostra 
Prae cunctis temet nimium dilexit amicis. 
Quod volo plus factis te quam cognoscere dictis:    135 
Elige de satrapis nuptam tibi Pannoniarum 
Et non pauperiem propriam perpendere cures. 
Amplificabo quidem valde te rure domique, 
Nec quisquam, qui dat sponsam, post facta pudebit.» 
Quod si completis, illum stabilire potestis.»    140 
Complacuit sermo regi, coepitque parari. 
Waltharius venit, cui princeps talia pandit, 
Uxorem suadens sibi ducere; sed tamen ipse 
Iam tum praemeditans, quod post compleverat actis, 
His instiganti suggestibus obvius infit:    145 
«Vestra quidem pietas est, quod modici famulatus 
Causam conspicitis; sed quod mea segnia mentis 
Intuitu fertis, numquam meruisse valerem. 
Sed precor, ut servi capiatis verba fidelis: 
Si nuptam accipiam domini praecepta secundum,    150 
Vinciar inprimis curis et amore puellae 
Atque a servitio regis plerumque retardor, 
Aedificare domos cultumque intendere ruris 
Cogor, et hoc oculis senioris adesse moratur 
Et solitam regno Hunorum impendere curam.    155 
Namque voluptatem quisquis gustaverit, exin 
Intolerabilius consuevit ferre labores. 
Nil tam dulce mihi, quam semper inesse fideli 
Obsequio domini; quare, precor, absque iugali 
Me vinclo permitte meam iam ducere vitam!    160 
Si sero aut medio noctis mihi tempore mandas, 
Ad quaecumque iubes, securus et ibo paratus. 
In bellis nullae persuadent cedere curae, 
Nec nati aut coniunx retrahentque fugamque movebunt. 
Testor per propriam temet, pater optime, vitam    165 
Atque per invictam nunc gentem Pannoniarum, 
Ut non ulterius me cogas sumere taedas.» 
His precibus victus suasus rex deserit omnes, 
Sperans Waltharium fugiendo recedere numquam. 
Venerat interea satrapae certissima fama    170 
Quandam, quae nuper superata, resistere gentem 
Ac bellum Hunis confestim inferre paratam. 
Tunc ad Waltharium convertitur actio rerum. 
Qui mox militiam percensuit ordine totam 
Et bellatorum confortat corda suorum,    175 
Hortans praeteritos semper memorare triumphos 
Promittensque istos solita virtute tyrannos 
Sternere et externis terrorem imponere terris. 
Nec mora, consurgit sequiturque exercitus omnis. 
Ecce locum pugnae conspexerat et numeratam    180 
Per latos aciem campos digessit et agros. 
Iamque infra iactum teli congressus uterque 
Constiterat cuneus. tunc undique clamor ad auras 
Tollitur, horrendam confundunt classica vocem, 
Continuoque hastae volitant hinc indeque densae.    185 
Fraxinus et cornus ludum miscebat in unum, 
Fulminis inque modum cuspis vibrata micabat. 
Ac veluti boreae sub tempore nix glomerata 
Spargitur, haud aliter saevas iecere sagittas. 
Postremum cunctis utroque ex agmine pilis    190 
Absumptis manus ad mucronem vertitur omnis. 
Fulmineos promunt enses clipeosque revolvunt, 
Concurrunt acies demum pugnamque restaurant. 
Pectoribus partim rumpuntur pectora equorum, 
Sternitur et quaedam pars duro umbone virorum.    195 
Waltharius tamen in medio furit agmine bello, 
Obvia quaeque metens armis ac limite pergens. 
Hunc ubi conspiciunt hostes tantas dare strages, 
Ac si praesentem metuebant cernere mortem, 
Et quemcunque locum, seu dextram sive sinistram,    200 
Waltharius peteret, cuncti mox terga dederunt 
Et versis scutis laxisque feruntur habenis. 
Tunc imitata ducem gens maxima Pannoniarum 
Saevior insurgit caedemque audacior auget, 
Deicit obstantes, fugientes proterit usque,    205 
Dum caperet plenum belli sub sorte triumphum. 
Tum super occisos ruit et spoliaverat omnes. 
Et tandem ductor recavo vocat agmina cornu 
Ac primus frontem festa cum fronde revinxit, 
Victrici lauro cingens sua timpora vulgo,    210 
Post hunc signiferi, sequitur quos cetera pubes. 
Iamque triumphali redierunt stemmate compti 
Et patriam ingressi propria se quisque locavit 
Sede, sed ad solium mox Waltharius properavit. 
Ecce palatini decurrunt arce ministri    215 
Illius aspectu hilares equitemque tenebant, 
Donec vir sella descenderet inclitus alta. 
Si bene res vergant, tum demum forte requirunt. 
Ille aliquid modicum narrans intraverat aulam 
(Lassus enim fuerat) regisque cubile petebat.    220 
Illic Hiltgundem solam offendit residentem. 
Cui post amplexus atque oscula dulcia dixit: 
«Ocius huc potum ferto, quia fessus anhelo.» 
Illa mero tallum complevit mox pretiosum 
Porrexitque viro, qui signans accipiebat    225 
Virgineamque manum propria constrinxit. at illa 
Astitit et vultum reticens intendit herilem, 
Walthariusque bibens vacuum vas porrigit olli 
(Ambo etenim norant de se sponsalia facta) 
Provocat et tali caram sermone puellam:    230 
«Exilium pariter patimur nam tempore tanto, 
Non ignorantes, quid nostri forte parentes 
Inter se nostra de re fecere futura. 
Quamne diu tacito premimus haec ipsa palato?» 
Virgo per hyroniam meditans hoc dicere sponsum    235 
Paulum conticuit, sed postea talia reddit: 
«Quid lingua simulas, quod ab imo pectore damnas, 
Oreque persuades, toto quod corde refutas, 
Sit veluti talem pudor ingens ducere nuptam?» 
Vir sapiens contra respondit et intulit ista:    240 
«Absit quod memoras, dextrorsum porrige sensum! 
Noris me nihilum simulata mente locutum, 
Nec quicquam nebulae vel falsi interfore crede! 
Nullus adest nobis exceptis namque duobus. 
Si nossem temet mihi promptam impendere mentem    245 
Atque fidem votis servare per omnia cautis, 
Pandere cuncta tibi cordis mysteria vellem.» 
Tandem virgo viri genibus curvata profatur: 
«Ad quaecumque vocas, mi domne, sequar studiose 
Nec quicquam placitis malim praeponere iussis.»    250 
Ille dehinc: «piget exilii me denique nostri 
Et patriae fines reminiscor saepe relictos 
Idcircoque fugam cupio celerare latentem. 
Quod iam prae multis potuissem forte diebus, 
Si non Hiltgundem solam remanere dolerem.»    255 
Addidit has imo virguncula corde loquelas: 
«Vestrum velle meum, solis his aestuo rebus. 
Praecipiat dominus, seu prospera sive sinistra 
Eius amore pati toto sum pectore praesto.» 
Waltharius tandem sic virginis inquit in aurem:    260 
«Publica custodem rebus te nempe potestas 
Fecerat, idcirco memor haec mea verba notato: 
Inprimis galeam regis tunicamque trilicem 
(Assero loricam fabrorum insigne ferentem) 
Diripe, bina dehinc mediocria scrinia tolle.    265 
His armillarum tantum da Pannonicarum, 
Donec vix unum releves ad pectoris imum. 
Inde quater binum mihi fac de more coturnum, 
Tantundemque tibi patrans imponito vasis: 
Sic fors ad summum complentur scrinia labrum.    270 
Insuper a fabris hamos clam posce retortos: 
Nostra viatica sint pisces simul atque volucres, 
Ipse ego piscator, sed et auceps esse coartor. 
Haec intra ebdomadam caute per singula comple. 
Audisti, quid habere vianti forte necesse est.    275 
Nunc, quo more fugam valeamus inire, recludo: 
Postquam septenos Phoebus remeaverit orbes, 
Regi ac reginae satrapis ducibus famulisque 
Sumptu permagno convivia laeta parabo 
Atque omni ingenio potu sepelire studebo,    280 
Donec nullus erit, qui sentiat hoc, quod agendum est. 
Tu tamen interea mediocriter utere vino 
Atque sitim vix ad mensam restinguere cura. 
Cum reliqui surgant, ad opuscula nota recurre. 
Ast ubi iam cunctos superat violentia potus,    285 
Tum simul occiduas properemus quaerere partes.» 
Virgo memor praecepta viri complevit; et ecce 
Praefinita dies epularum venit, et ipse 
Waltharius magnis instruxit sumptibus escas. 
Luxuria in media residebat denique mensa.    290 
Ingrediturque aulam velis rex undique septam. 
Heros magnanimus solito quem more salutans 
Duxerat ad solium, quem bissus compsit et ostrum. 
Consedit laterique duces hinc indeque binos 
Assedisse iubet; reliquos locat ipse minister.    295 
Centenos simul accubitus iniere sodales, 
Diversasque dapes libans conviva resudat. 
His et sublatis aliae referuntur edendae, 
Atque exquisitum fervebat migma per aurum 
(Aurea bissina tantum stant gausape vasa),    300 
Et pigmentatus crateres Bachus adornat. 
Illicit ad haustum species dulcedoque potus. 
Waltharius cunctos ad vinum hortatur et escam. 
Postquam epulis depulsa fames sublataque mensa, 
Heros iam dictus dominum laetanter adorsus    305 
Inquit: «in hoc, rogito, clarescat gratia vestra, 
Ut vos inprimis, reliquos tunc laetificetis.» 
Et simul in verbo nappam dedit arte peractam 
Ordine sculpturae referentem gesta priorum. 
Quam rex accipiens haustu vacuaverat uno    310 
Confestimque iubet reliquos imitarier omnes. 
Ocius accurrunt pincernae moxque recurrunt, 
Pocula plena dabant et inania suscipiebant. 
Hospitis ac regis certant hortatibus omnes. 
Ebrietas fervens tota dominatur in aula;    315 
Balbutit madido facundia fusa palato. 
Heroas validos plantis titubare videres. 
Taliter in seram produxit Bachica noctem 
Munera Waltharius retrahitque redire volentes, 
Donec vi potus pressi somnoque gravati    320 
Passim porticibus sternuntur humotenus omnes. 
Et licet ignicremis vellet dare moenia flammis, 
Nullus, qui causam potuisset scire, remansit. 
Tandem dilectam vocat ad semet mulierem, 
Praecipiens causas citius deferre paratas.    325 
Ipseque de stabulis victorem duxit equorum, 
Ob virtutem quem vocitaverat ille Leonem. 
Stat sonipes ac frena ferox spumantia mandit. 
Hunc postquam faleris solito circumdedit, ecce 
Scrinia plena gazae lateri suspendit utrique    330 
Atque iteri longo modicella cibaria ponit 
Loraque virgineae mandat fluitantia dextrae. 
Ipseque lorica vestitus more gigantis 
Imposuit capiti rubras cum casside cristas 
Ingentesque ocreis suras complectitur aureis    335 
Et laevum femur ancipiti praecinxerat ense 
Atque alio dextrum pro ritu Pannoniarum; 
Is tamen ex una tantum dat vulnera parte. 
Tunc hastam dextra rapiens clipeumque sinistra 
Coeperat invisa trepidus decedere terra.    340 
Femina duxit equum nonnulla talenta gerentem, 
In manibusque simul virgam tenet ipsa colurnam, 
In qua piscator hamum transponit in undam, 
Ut cupiens pastum piscis deglutiat hamum. 
Namque gravatus erat vir maximus undique telis    345 
Suspectamque habuit cuncto sibi tempore pugnam. 
Omni nocte quidem properabant currere; sed cum 
Prima rubens terris ostendit lumina Phoebus, 
In silvis latitare student et opaca requirunt, 
Sollicitatque metus vel per loca tuta fatigans.    350 
In tantumque timor muliebria pectora pulsat, 
Horreat ut cunctos aurae ventique susurros, 
Formidans volucres collisos sive racemos. 
Hinc odium exilii patriaeque amor incubat inde. 
Vicis diffugiunt, speciosa novalia linquunt;    355 
Montibus intonsis cursus ambage recurvos 
Sectantes tremulos variant per devia gressus. 
Ast urbis populus somno vinoque solutus 
Ad medium lucis siluit recubando sequentis. 
Sed postquam surgunt, ductorem quique requirunt,    360 
Ut grates faciant ac festa laude salutent. 
Attila nempe manu caput amplexatus utraque 
Egreditur thalamo rex Walthariumque dolendo 
Advocat, ut proprium quereretur forte dolorem. 
Respondent ipsi se non potuisse ministri    365 
Invenisse virum, sed princeps sperat eundem 
Hactenus in somno tentum recubare quietum 
Occultumque locum sibi delegisse sopori. 
Ospirin Hiltgundem postquam cognovit abesse 
Nec iuxta morem vestes deferre suetum,    370 
Tristior immensis satrapae clamoribus inquit: 
«O detestandas, quas heri sumpsimus, escas! 
O vinum, quod Pannonias destruxerat omnes! 
Quod domino regi iam dudum praescia dixi, 
Approbat iste dies, quem nos superare nequimus.    375 
En hodie imperii vestri cecidisse columna 
Noscitur, en robur procul ivit et inclita virtus: 
Waltharius, lux Pannoniae, discesserat inde, 
Hiltgundem quoque mi caram deduxit alumnam.» 
Iam princcps nimia succenditur efferus ira,    380 
Mutant laetitiam maerentia corda priorem. 
Ex humeris trabeam discindit ad infima totam 
Et nunc huc animum tristem, nunc dividit illuc. 
Ac velut Aeolicis turbatur arena procellis, 
Sic intestinis rex fluctuat undique curis,    385 
Et varium pectus vario simul ore imitatus 
Prodidit exterius, quicquid toleraverat intus, 
Iraque sermonem permisit promere nullum. 
Ipso quippe die potum fastidit et escam, 
Nec placidam membris potuit dare cura quietem.    390 
Namque ubi nox rebus iam dempserat atra colores, 
Decidit in lectum, verum nec lumina clausit, 
Nunc latus in dextrum fultus nunc inque sinistrum. 
Et veluti iaculo pectus transfixus acuto 
Palpitat atque caput huc et mox iactitat illuc,    395 
Et modo subrectus fulcro consederat amens. 
Nec iuvat hoc, demum surgens discurrit in urbe, 
Atque thorum veniens simul attigit atque reliquit. 
Taliter insomnem consumpserat Attila noctem. 
At profugi comites per amica silentia euntes    400 
Suspectam properant post terga relinquere terram. 
Vix tamen erupit cras, rex patribusque vocatis 
Dixerat: «o si quis mihi Waltharium fugientem 
Afferat evinctum ceu nequam forte liciscam, 
Hunc ego mox auro vestirem saepe recocto    405 
Et tellure quidem stantem hinc inde onerarem 
Atque viam penitus clausissem, vivo, talentis.» 
Sed nullus fuit in tanta regione tyrannus 
Vel dux sive comes seu miles sive minister, 
Qui, quamvis cuperet proprias ostendere vires    410 
Ac virtute sua laudem captare perennem 
Ambiretque simul gazam infarcire cruminis, 
Waltharium tamen iratum praesumpserat armis 
Insequier strictoque virum mucrone videre. 
Nota equidem virtus; experti sunt quoque, quantas    415 
Incolomis dederit strages sine vulnere victor. 
Nec potis est ullum rex persuadere virorum, 
Qui promissa velit hac condicione talenta. 
Waltharius fugiens, ut dixi, noctibus ivit, 
Atque die saltus arbustaque densa requirens    420 
Arte accersitas pariter capit arte volucres, 
Nunc fallens visco, nunc fisso denique ligno. 
Ast ubi pervenit, qua flumina curva fluebant, 
Immittens hamum rapuit sub gurgite praedam 
Atque famis pestem pepulit tolerando laborem.    425 
Namque fugae toto se tempore virginis usu 
Continuit vir Waltharius laudabilis heros.
 

 

 
 
 
	 Medieval Latin 
	 The Latin Library 
	 The Classics Page