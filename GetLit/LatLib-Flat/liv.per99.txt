Periocha XCIX
		 

		 
		 
	 
	
 

 TITI LIVI AB URBE CONDITA LIBER XCIX PERIOCHA
 

 

 
Q. Metellus procos. Cnoson et Lyctum et Cydoniam et alias plurimas urbes
expugnauit.
 

 
L. Roscius trib. pl. legem tulit ut equitibus Romanis in theatro XIIII
gradus proximi adsignarentur.
 

 
Cn. Pompeius lege ad populum lata persequi piratas iussus qui commercium
annonae intercluserant intra quadragesimum diem toto mari eos expulit,
belloque cum his in Cilicia confecto acceptis in deditionem piratis agros
et urbes dedit.
 

 
Praeterea res gestas a Q. Metello aduersus Cretenses continet et epistulas
Metelli et Cn. Pompei inuicem missas. Queritur Q. Metellus gloriam sibi
rerum a se gestarum a Pompeio praeripi, qui in Cretam miserit legatum suum
ad accipiendas urbium deditiones. Pompeius rationem reddit hoc se facere
debuisse.
 
	 
		 Livy 
		 The Latin Library 
		 The Classics Page