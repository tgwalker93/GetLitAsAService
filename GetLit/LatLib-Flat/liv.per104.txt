Periocha CIV
		 

		 
		 
	 
	
 

 TITI LIVI AB URBE CONDITA LIBER CIV PERIOCHA
 

 

 
Prima pars libri situm Germaniae moresque continet. C. Caesar cum aduersus
Germanos qui Ariouisto duce in Galliam transcenderant exercitum duceret,
rogatus ab Aeduis et Sequanis, quorum ager possidebatur trepidationem
militum propter metum nouorum hostium ortam adlocutione exercitus inhibuit
et uictos proelio Germanos Gallia expulit.
 

 
M. Cicero, Pompeio inter alios hortante et T. Annio Milone tr. pl., ingenti
gaudio senatus ac totius Italiae ab exilio reductus est.
 

 
Cn. Pompeio per quinquennium annonae cura mandata est.
 

 
Caesar Ambianos, Suessionas, Viruomanduos, Atrebates, Belgarum populos,
quorum ingens multitudo erat, proelio uictos in deditionem accepit, ac
deinde contra Neruios, unam ex horum ciuitatibus, cum magno discrimine
pugnauit eamque gentem deleuit, quae bellum gessit donec ex LX milia
armatorum D superessent, ex DC senatoribus tres tantum euadereut.
 

 
Lege lata de redigenda in prouinciae formam Cypro et publicanda pecunia
regia M. Catoni administratio eius rei mandata est.
 

 
Ptolemaeus, Aegypti rem, ob iniurias quas patiebatur a suis relicto regno
Romam uenit.
 

 
C. Caesar Venetos, gentem Oceano iunctam, nauali proelio uicit.
 

 
Praeterea res a legatis eius eadem fortuna gestas continet.
 
	 
		 Livy 
		 The Latin Library 
		 The Classics Page