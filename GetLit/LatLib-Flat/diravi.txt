Anonymous: Dira vi amoris teror 
 
 
 
 DIRA VI AMORIS TEROR 
 
 
 
 
 
 
Dira vi amoris teror, 
et venereo axe vehor, 
igne ferventi suffocatus. 
Deme, pia, cruciatus. 
Ignis vivi tu scintilla, 
discurrens cordis ad vexilla; 
igni incumbens non pauxillo 
conclusi mentis te sigillo. 
Meret cor, quod gaudebat; 
die, quo te cognoscebat, 
singularem et pudicam 
te adoptabat in amicam. 
Profert pectoris singultus 
et mestitie tumultus, 
nam amoris tui vigor 
urget me, et illi ligor. 
Virginale lilium, 
tuum praesta subsidium. 
Missus in exilium 
querit a te consilium. 
Nescit quid agat, moritur, 
amore tui vehitur, 
telo necatur Veneris 
sibi ne subveneris. 
Iure Veneris orbata, 
castitas redintegrata, 
vultu decenti perornata, 
veste sophie decorata, 
Psallo tibi soli, 
despicere me noli, 
per me precor velis coli, 
lucens ut stella poli.
 
 
 
 
 
 
	 Medieval Latin 
	 The Latin Library 
	 The Classics Homepage