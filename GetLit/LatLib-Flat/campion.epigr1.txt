Campion: Epigrams I
		 

		 
		 
	 
	
 

 THOMAE CAMPIANI EPIGRAMMATUM LIBER PRIMUS
 

 

 
1. AD EXCELSISSIMUM FLORENTISSIMUMQUE CAROLUM, MAGNAE BRITANNIAE PRINCIPEM
 

 
Ludicra qui tibi nunc dicat, olim (amplissime princeps), 
 grandior ut fueris, grandia forte canet, 
quaeque genus celebrare tuum et tua lucida possunt 
 facta, domi crescunt, sive patrata foris. 
at tenues ne tu nimis (optime) despice Musas:   5 
 pondere magna valent, parva lepore iuvant. 
regibus athletae spatiis grati esse solebant 
 apricis, nani ridiculique domi. 
magnus Alexander magno plaudebat Homero, 
 suspiciens inter praelia ficta deos;   10 
Caesar, maior eo, Romana epigrammata legit, 
 sceptigera quaedam fecit et ipse manu. 
talia sed recitent alii tibi (maxime princeps); 
 tu facias semper maxima, parva lege. 
enecat activam quia contemplatio vitam   15 
 longa, brevis, necnon ingeniosa, fovet.
 

 
2. DE LIBRIS SUIS
 

 
Nuper cur natum libro praepono priori? 
 princeps est aequum principe stare loco.
 

 
3. AD LECTOREM
 

 
Nec sua barbaricis Galeno scribere visum est, 
 in mensa nullum qui didicere modum; 
nec mea commendo nimium lectoribus illis 
 qui sine delectu vilia quaeque legunt.
 

 
4. IN NERVAM
 

 
In coenam immunis propter ioca salsa vocatur 
 Nerva; suum fas est lingere quemque salem.
 

 
5. IN TABACCAM
 

 
Aurum nauta suis Hispanus vectat ab Indis, 
 et longas queritur se subiise vias. 
maius iter portus ad eosdem suscipit Anglus, 
 ut referat fumos, nuda tabacca, tuos: 
copia detonsis quos vendit Ibera Britannis,   5 
 per fumos ad se vellera call√≠de trahens. 
nec mirum est stupidos vitiatis naribus Anglos 
 olfacere Hesperios non potuisse dolos.
 

 
6. DE AURO POTABILI
 

 
Pomponi, tantum vendis medicabilis auri, 
 quantum dat fidei credula turba tibi; 
evadunt aliqui, sed non vi futilis auri: 
 servantur sola certius ergo fide 
 

 
7. AD BERINUM
 

 
Nomen traxit Amor suum, Berine, 
a fervente mari, unde diva mater 
est e fluctibus orta sals-amaris 
(verum vivida si refert vetustas), 
credo non sine maxima procella.   5 
nec dici temere hoc putes, Berine; 
quippe instar maris aestuant amantes, 
saepe et naufragium rei queruntur, 
plusque illa fidei. vorax Charybdis 
moecha est, et furia acrior marina.   10 
 

 
8. IN VILLUM
 

 
Discursus cur te bibulum iam musaque fallit? 
 humectas mentis lampada, Ville, nimis.
 

 
9. IN NERVAM
 

 
Fratres, cognatos, natos, et utrunque parentem 
 composuit constans Nervaque rectus adhuc; 
solus stirpe manens e tanta, sanguinis omne 
 iam decus in venis comprimit ille suis. 
ergo beatorum mensas vir providus ambit,   5 
 inde sibi sanguis crescat ut usque novus. 
iamque pater, mater, iam fratres, atque nepotes, 
 spreto est externo sanguine, Nerva, tibi.
 

 
10. IN MATHONEM
 

 
Ebrius uxorem duxit Matho, sobrius horret, 
 cui nunc in sola est ebrietate salus.
 

 
11. DE BONA FAMA
 

 
Qui sapit in multis, vix desipuisse videri 
 ulla in re poterit; tam bona fama bona est.
 

 
12. AD CALVUM
 

 
Cantor saltatorque priori de ordine certant, 
 Calve; sed ante choros musica nata fuit: 
dignior et motus animi quae temperat ars quam 
 corporis est, quanto corpore mens melior.
 

 
13. AD COSMUM
 

 
Plena boni est mulier bona res pretiosaque, Cosme: 
 rara sed esse nimis res pretiosa solet.
 

 
14. IN LYCUM
 

 
Non ex officiis quae mutua gratia debet 
 ferre per alternas atque referre vices, 
sed Lycus ex usu privato pendit amicos; 
 nec tacet; et solus quod sapit, inde putat.   5 
pectore vir bonus et sapiens cernetur aperto; 
 non itidem malus; is, quod sapit, omne tegit: 
sis licet ex fructu nummorum iam, Lyce, dives, 
 fictae ne speres faenus amicitiae. 
 

 
15. AD EURUM
 

 
Multum qui loquitur, si non sapit, idque vetustum est; 
 Caccula causidicus si sapit, Eure, novum est.
 

 
16. AD HAEDUM
 

 
In multis bene cum feci tibi, non bene nosti; 
 si malefecissem, notior (Haede) forem.
 

 
17. IN BARNUM
 

 
In vinum solvi cupis Aufilena quod haurit, 
 basia sic faelix, dum bibit illa, dabis; 
forsitan attinges quoque cor; sed (Barne) matella 
 exceptus tandem qualis amator eris! 
 

 
18. IN CACCULAM
 

 
Caccula causidicus quid ni ditissimus esset? 
et loquitur nemo magis, et verba omnia vendit.
 

 
19. IN SABELLUM
 

 
Nummos si repeto (Sabelle) rides; 
coenam si nego perfuris (Sabelle). 
utrumvis pariter mihi molestum est: 
in re non fero seria iocosum; 
in re non fero serium iocosa.    5 
 

 
20. IN SECTOREM ZONARIUM
 

 
Artifices inter sector zonarius omnes 
 lucrum non fallax solus ubique facit; 
namque opera expleta, cuncta sine ilite morave, 
 mercedem propria continet ille manu.
 

 
21. IN NERVAM
 

 
Temperiem laudare tuam vis Nervaque tangi; 
 ex tactu tepidus, Nerva, fatebor, eras. 

sed quid homo tepidus sonat Anglis ipse docebo; 
 scilicet haud multum qui bonus aut malus est.
 

 
22. IN TUCCAM
 

 
Non salve, sed solve tibi Lycus obvius infit; 
 urbanus sed tu nil nisi, Tucca, vale.
 

 
23. IN CALUM
 

 
Colligit, et scriptos Calus in se ridet iambos: 
 vix credas homini quam male dicta placent, 
invidiamque viro ceu quid probat utile magno 
 quem metui potius quam placuisse iuvat. 
haec Calus: at genius quando susurrat in aurem,   5 
 est gravis invidiae saepe ruina comes.
 

 
24. IN MARINAM
 

 
Docta minus, moechis ut erat contenta duobus, 
 sic etiam bigis vecta Marina fuit: 
nunc eadem solis agitur fastosa quadrigis, 
 nunc igitur moechos bis capit illa duos.
 

 
25. IN TATIUM
 

 
Haud melior Tatio vir erat, nec amicior alter; 
 hoc tolerabilior iam Calus; aula docet. 
nam faciles nondum gustata potentia reddit, 
 at prima prohibet plurima fronte pudor. 
simplicitate sua sic virgo educta pudice    5 
   lusus declinat, verbaque nuda nimis: 
aptior haec tandem licet obtrectante labello 
 basiolum discit reddere, parque pari; 
inde manum tangi patitur, tectasque mamillas, 
 nec refugit quamvis arctior instat amans.   10 
ast Venerem simul illa sapit, tacitosque Hymenaeos, 
 inpune et fieri perdita quaeque videt; 
perfricta quid non audebit denique fronte, 
 aut quem nequitiae ponet aperta modum? 
pessimus ex pravo sic nascitur aulicus usu;   15 
 nec mirum, cui non imperat una Venus.
 

 
26. IN ACERRUM
 

 
Cautus homo est, et Acerrus habet quot lumina quondam 
VArgus, at haec dubie cuncta nihilve vident.
 

 
27. IN CALVUM
 

 
Ne quem nunc metuas in te atros scribere versus; 
 nigrorem Aethiopi qui paret, ecquis erit? 
perfosso quid opus nova figere spicula corde? 
 quis dabit in misera pocula dira phthisi? 
omnis cura tibi, Cale, sit de funere, tanquam   5 
 mortuus, et speres iam bona verba licet.
 

 
28. AD LICINIUM
 

 
Vir bonus esse potest, Licini, cui foemina nulla 
 imperat; at contra vir malus esse potest.
 

 
29. IN GAURUM
 

 
Causidicos in lite paras tibi, Gaure, peritos, 
 quorum tu meritis munera nulla negas: 
in morbo medicos contra conducis inertes, 
 quamque potest minimo; sic tibi, Gaure, sapis? 
haeredi siquidem rem, vitam nemo relinquet;   5 
 haeredi potius vivitur, anne tibi? 
 

 
30. IN PARDALUM
 

 
Ex quibus existunt animalia spagyrus iisdem 
 dicit ali; verum est, id ratioque docet. 
ex sale, mercurioque, et sulphure corpore constant, 
 ut Paracelsiacae perstrepit aura scholae. 
Pardalus idcirco chymicus tumidusque professor,   5 
 pro modico modium iam solet esse salis; 
idque agit assidue, magis ut se nutriat, inquit: 
 sulphur sic utinam mercuriumque voret.
 

 
31. IN CORVINUM
 

 
Bassano multum debet Corvinus; honorem 
 iure suo, gratum munificoque animum: 
Bassanus ne hilum Corvino; qui male gratus 
 cunctorum amisit mutua iura hominum.
 

 
32. IN HISTRICUM
 

 
Tritas rogo cur habeat Histricus vestes; 
an deficit res, aut fides? negat: quaero 
novis quid obstet? vestiarum non fert, 
ait, qui adaptet sibi: timet titillari.
 

 
33. IN ALBIUM
 

 
An te quod pueri in via salutent 
ignoti, gravis intumescis, Albi, 
incedens veluti novus senator, 
fixis vultibus, et gradu severo? 
erras; non honor hic, metus profecto est;   5 
nam tristis ferulae memor puellus 
quid ni cogitet ex ineptiente 
ista te gravitate paedagogum?
 

 
34. DE EPIGRAMMATE
 

 
Sicut ex acre piper mordax epigramma palato 
 non omni gratum est: utile nemo negat.
 

 
35. IN CORVINUM
 

 
Quis non te, Corvine, omni iam munere dignum 
 et gratum exemplo te celebrante feret? 
nam Venerem tibi dat Galla, idque palam omnibus effers, 
 tanti ne meriti non videare memor. 
 

 
36. IN UTILITATE
 

 
Utilis est nulli semet qui negligit; omni 
 vix usquam spreta est utilitate bonus.
 

 
37. IN NERVAM
 

 
Vinum amat, horret aquam; qua visa Nerva recurrit, 
 ut solet a rabido morsus, Amate, cane. 
porrecto vini cyatho fugitat canis; illi 
 ostendas lympham quando fugare velis.
 

 
38. AD PONTICUM
 

 
Argus habet natos sex, nullam, Pontice, natam; 
 vulgo si credis, sobrius Argus homo est.
 

 
39. AD COSMUM
 

 
Versum qui semel ut generat nullum necat, idem 
 non numeris gaudet, Cosme, sed innumeris.
 

 
40. DE HENCRICO 4 FRANCORUM REGE
 

 
Henricum gladio qui non occidere posset, 
 cultello potuit: parva timere bonum est.
 

 
41. AD SERENISSIMAM ANNAM REGINAM
 

 
Anna, tuum nomen si derivetur ab anno, 
 nominibus quadrant annua quaeque tuis: 
annua dona tibi debentur, et annua sacra; 
 atque renascendi per nova secla vices.
 

 
42. AD EANDEM
 

 
Quatuor Anna elementa refert, venerabile nomen; 
 divisis partes, Anna, tot annus habet. 
Anna retro est eadem, sed non reflectitur annus; 
 hic in se moriens, salva sed illa redit.
 

 
43. AD SERENISSIMUM CAROLUM PRINCIPEM
 

 
Scotia te genuit, cepit mox Anglia parvum; 
 sed tu, quod spero, Carole, neuter eris. 
unica te faciet nam magna Britannia magnum; 
 nomina conveniunt factaqua magna tui.
 

 
44. AD AUGISTISSIMUM IACOBUM REGEM
 

 
Curta tuum cur haec metuunt epigrammata nomen? 
 debetur famae maxima musa tuae. 
 

 
45. AD CASTRICUM
 

 
Acceptum pro me perhibes te, Castrice, ludis 
 admissum; pro te captus at eiicior: 
esse mei similem non est tibi causa dolendi, 
 sed me tam similem poenitet esse tui.
 

 
46. AD ROBERTUM CARAEUM EQUITEM AURATUM NOBILISSIMUM 
 

 
Olim te duro cernebam tempore Martis, 
 in se cum fureret Gallia, qualis eras. 
teque, Caraee, diu florentem vidimus aula, 
 dux, idem et princeps, dum tua cura fuit. 
unus erat vitae tenor, et prudentia iuncta   5 
 cum gravitate tibi sic quasi nata foret: 
nec mutavit honos, nec te variabilis aetas; 
 qui novit iuvenem, noscet itemque senem.
 

 
47. IN TUCCAM
 

 
Consuluit medicum de cordis Tucca tremore; 
 morbum (proh) talem miles habere potest!
 

 
48. IN CACCULAM
 

 
Vulgares medici tussi febrique medetur, 
 et vitiis quorum causa cuique patet. 
morbi sed cerebri convulso corpore, vel cum 
 non movet, exposcunt haud levis artis opem. 
aemulus hinc causam defendit Caccula nullam   5 
 quae iusta, aut bona sit; pessima sola placet. 
hanc agit intrepide semper, victorque triumphat, 
 tanquam is cuius ope est Attica pulsa lues.
 

 
49. DE TERMINIS FORENSIBUS
 

 
Anglorum iurisconsulti quatuor uno 
 exposcunt anno, termini at iis duo sunt: 
terminus a quo res trudunt, et terminus ad quem; 
 mutua qui sumunt nomina saepe sua. 
 

 
50. AD PONTICUM
 

 
Convivas alios quaeras tibi, Pontice; coeno 
 lautius atque hodie tutius ipse domi: 
nam me qui monuit vester modo rufus olebat 
 ac si esset totus caseus, isque vetus, 
et tostus decies; atqui hunc meus horret utervis   5 
 suffitum genius; Pontice, coeno domi.
 

 
51. IN TABACCAM
 

 
Cum cerebro inducat fumo hausta tabacca stuporem, 
 nonne putem stupidos quos vapor iste capit?
 

 
52. AD SABELLUM
 

 
Filia, sive uxor peccat, tua culpa, Sabelle, est; 
 per se nulla bona est, nulla puella mala; 
soli debetur custodi foemina quicquid 
 in vita spurce, sive decenter agit. 
 

 
53. DE GAURO
 

 
Nil dum facit temere, nihil facit Gaurus. 
 

 
54. IN ACMEN
 

 
Est dives Titus, id fateris, Acme; 
et te coniugio expetit misellam; 
illum tu fugis, attamen beatum: 
quare? non sapit, inquis; et quid inde? 
an si quis prior est Vlysse coelebs,   5 
non reddes, simul hunc sinu maritum 
complexa es, stolidum magis Batillo?
 

 
55. IN GLAUCUM
 

 
Debilis eunuchus sit, sit castratus oportet; 
 tam Glauco invisum est omne virile genus.
 

 
56. IN LAURENTIAM
 

 
Imberbi, si cui, Laurentia nubere voluit, 
 invenit multos haec sibi fama procos; 
impubes omnes, mora quos in amore pilosos 
 reddidit; ignoto sic perit illa viro.
 

 
57. IN LALUM
 

 
Aedes Lalo amplae sat sunt, sed aranea telis 
 immunis totas inficit, ille sinit. 
quoque magis numero crescunt, gaudet magis, unus 
 tetras bestiolas has amat atque fovet; 
non tamen ut bellas; nec quod medicina pusillis   5 
 vulneribus tela est; toxica nulla facit. 
verum est cum muscis lis non medicabilis; illas 
 insequitur demens, omnimodoque necat; 
idque opus imposuit misero festiva puella, 
 ala cui muscae laesus ocellus erat.   10 
 

 
58. IN NERVAM
 

 
Dissecto Nervae capite, haud (chirurge) cerebrum 
 conspicis; eia, alibi quaere; ubi? ventriculo.
 

 
59. AD APRUM
 

 
Causidicus qui rure habitat, vicina per arva 
 si cui non nocuit, iam benefecit, Aper.
 

 
60. AD PONTILIANUM
 

 
Qua celebrata Lyco fuerant sponsalia luce, 
 captus homo tota mente repente fuit: 
idque velut monstri quid dimiraris? at illo 
 quis non insanit (Pontiliane) die? 
 

 
61. AD BERINUM
 

 
Vidisti cacodaemonem, Berine; 
qua tandem specie? canis nigri, inquis. 
vah; dicam melius, canem figura 
vidisti cacodaemonis, Berine.
 

 
62. AD AULUM
 

 
Cum scribat nunquam Corvinus non satur, Aule, 
 tantum ieiuni carminis unde facit? 
 

 
63. AD LAURAM
 

 
Egregie canis, in solis sed, Laura, tenebris; 
 nil bene fortassis non facis in tenebris.
 

 
64. AD PONTICUM
 

 
Re nulla genio cum pigro (Pontice) noster 
 consentit genius; sed velut ignis aquae 
miscetur, pariter suscepta negotia reptant 
 invite, pariter somnus utrumque premit. 
mens hebet, herba velut, vicino infecta veneno,   5 
 tota mihi; vel ceu flamma repressa furit. 
tale mihi tuus est solanum, Pontice, summus 
 patronus Decius, nescio quale tibi. 
 

 
65. DE HONORE
 

 
Qui plus quam vires tolerant subit amplior aequo, 
 is merito dici possit honoris ÀÜnow 
 

 
66. AD SALUSTIUM
 

 
Hesterna tibi gratulor, Salusti, 
de coena magis ob iocos inermes, 
et suaves animo calente risus. 
hausto non timide novo rubello; 
quam de istis avibus quater sepultis,   5 
selectis dapibus tuo palato; 
quae mensa positae, sed expianda, 
efflavere stygem, suoque nostrum 
tetro nunc feriunt odore nasum. 
sed me reprimo quamlibet gravatum,   10 
nam res candida fama mortuorum est.
 

 
67. IN COSSUM
 

 
Condidit immenso puerilia membra sepulchro 
filioli, multo marmore claustra tegens, 
Cossus, quanta duos caperent satis ampla Typhaeos, 
solus consilii conscius ipse sui. 
ergo impar spectator opus miratur; at illud 5 
ingenium authoris ceu levis umbra refert: 
aedes qui tantas habitat miser, ut bene possent 
cum turba proceres sustinuisse duos.
 

 
68. DE NUPTIIS
 

 
Rite ut celebres nuptias, 
 dupla tibi face est opus; 
praetendat unam Hymen necesse, 
 at alteram par est amor. 
 

 
69. AD GUILIELMUM CAMDENUM
 

 
Legi operosum iamdudum, Camdene, volumen, 
 quo gens descripta et terra Brittana tibi est, 
ingenii foelicis opus solidique laboris: 
 verborum et rerum splendor utrinque nitet. 
lectorem utque pium decet, hoc tibi reddo merenti,   5 
 per te quod patriam tam bene nosco meam.
 

 
70. DE SUIS
 

 
Rerum quae nova nunc Britannicarum 
exorta est facies? vetus recessit 
prorsus sobrietas; gula, insolensque 
cultu insania, futulisque pompa 
pessundant populum manu potentem;   5 
sic pauci ut bene de suoque vivant; 
vixque ex omnibus invenire quenquam est 
qui non accipit ipse foenus aut dat.
 

 
71. AD GLAUCUM
 

 
Exemplo quicquid fit, iustum creditur esse; 
 exemplis fiunt sed mala, Glauce, malis.
 

 
72. DE MEDICIS
 

 
Gnarus iudicat aurifex metalla, 
dat gemmis pretium et suum valorem: 
doctos sed medicos, bene et merentes, 
tantum ponderat imperita turba.
 

 
73. IN LIGONEM
 

 
Invideat quamvis sua verba Latina Britannis 
 causidicis, docto nunc Ligo ferto equo. 
et medici partes agit undique notus; Alenum 
 scenarum melius vix puto posse decus.
 

 
74. DE SENECTUTE
 

 
Est instar vini generosi docta senectus; 
 quo magis annosa est, acrior esse solet.
 

 
75. AD CALVUM
 

 
Insanos olim prior aetas dixit amantes; 
 non sanos hodie dicere, Calve, licet.
 

 
76. AD MAURUM
 

 
Perpulchre calamo tua, Maure, epigrammata pingis; 
 apparet chartis nulla litura tuis. 
pes seu claudus erit, seu vox incongrua, nunquam 
 expungis quidquam; tam tibi pulchra placent. 
pulchra sed haec oculis ut sint, tamen auribus horrent;   5 
 horrida vox omnis, lusce, litura fuit.
 

 
77. IN CINNAM
 

 
Notos, ignotos, celsos, humilesque salutat 
Cinna; ioco populi dicitur ergo salus.
 

 
78. IN TUCCAM
 

 
Sit licet oppressus, licet obrutus aere alieno 
Tucca, nihil sentit: quam sapit iste stupor! 
 

 
79. IN NERVAM
 

 
Coctos Nerva cibos crate aut sartagine torret 
 usque in carbonem; deliciasque vocat. 
quid potius cuperet quam carbonarius esse 
 helluo inops, cui plus quam caro carbo placet?
 

 
80. AD EURUM
 

 
Solas pauper amat Macer beatas, 
lautas sed nimis atque fatuosas; 
laudari cupit, Eure, non amari.
 

 
81. AD PONTICUM
 

 
Propria si sedes iecur est et fomes amoris, 
 haud tuus esse potest, Pontice, sanus amor.
 

 
82. IN LIGONEM
 

 
Ligo Latine culnerarium potum 
dicere volebat; vulverarium dixit.
 

 
83. IN DAEDALUM
 

 
Parva te mare navigasse cymba 
magnum, Daedale, praedicas; quid ad me 
cymba si Styga transmees eadem?
 

 
84. AD IUSTINIANUM
 

 
Vir bonus et minime vis litigiosus haberi, 
 et lites coram iudice mitis ais, 
non amo, nec temere cuiquam struo gratia causae 
 maior ut accedat (Iustiniane) tuae. 
invidiam, ah, nescis quantam tua candida verba,   5 
 quas inimicitias, quae tibi bella parant, 
quosve illic risus astantibus ipse moveres, 
 damnans iuridicis utile litis onus, 
quamque patet turbis bonitas tua: tres tibi scribent 
 mane dicas aliqui; mox alii atque alii;   10 
nec succrescenti posthac a lite quiesces, 
 idque alieno etiam iudice: iamne tremis?
 

 
85. IN CACCULAM
 

 
Legis cum sensum pervertis, forsitan illud 
 iure facis, sed non, Caccula, iure bono.
 

 
86. AD PAPILUM
 

 
Papile, non amo te, nec tecum coeno libenter, 
nec tamen hoc merito fit, fateorque, tuo: 
sed nimis ore refers miscentem tristia Picum 
toxica, suspectum te tua forma facit: 
anguillam quisquis timet, esse hanc autumat anguem   5 
et non esse sciat, cogitat esse tamen.
 

 
87. IN LYCUM
 

 
Coniugio est iuctos qui separat execrandus; 
pugnantes dirimi non sinit ergo Lycus.
 

 
88. IN BOSTILLUM
 

 
Magna Bostillus magnum se venditat aula; 
aula magna tamen plus bovis olla capit. 
 

 
89. AD EURUM
 

 
Non laute vivis, sed laete; negligis urbem; 
 attamen urbani plenus es, Eure, ioci; 
tam lepido tibi fit rus ipsa urbanius urbe, 
 rusque tuum in se nil rusticitatis habet.
 

 
90. IN MATHONEM
 

 
Martis, ut affirmat, Veneres sed vulnere claudus 
 it Matho, scit morbum dissimulare suum; 
et fictum narrat, medico indulgente, duellum; 
 prostrato inflictum sed sibi vulnus, ait.
 

 
91. IN MYRTILLAM
 

 
O dira pestis utriusque Myrtilla 
sexus, liquescens dulcium ore Sirenum: 
parumne ducis credulos amatores 
si perdis omnes, artibus animos iisdem 
quin optumarum polluas puellarum,   5 
ut nulla propter te indole ex sua vivat 
simul aure putrida hauserit tuos cantus? 
o pestis omni pestilentior peste! 
haud saeviit adeo Atticis senex Cous 
a moenibus quam dupulit sacram tabem:   10 
madore nec quae languido Britannorum 
terrebat animos omnium nova strage; 
crebrave sternutatione quae lues longe 
grassata miseram solitudinem vidit; 
nec enim parem poeticis inaudire est   15 
scriptis, sed omnes una pestis haec pestes 
superat, sit illa vera, sit licet ficta. 
 

 
92. IN PSEUDOMEDICUM
 

 
Invento ex libro medicus qui creditur esse; 
 fortunae, non is filius artis erat. 
 

 
93. AD MANTALUM
 

 
Non satis est supra vulgus quod, Mantale, sentis, 
 consilium si non exprimis ore gravi. 
distinguit ratio a brutis, oratio sed nos 
 inter nos, animae lux et imago loquens.
 

 
94. DE FRANCISCI DRACI NAVE 
 

 
En Draci sicco tabescit littore navis, 
 aemula sed sphaerae, pulcher Apollo, tuae. 
illa nam vectus vir clarus circuit orbem, 
 Thymbraeo et vidit vix loca nota deo. 
cuius fama recens tantum te praeterit, Argo,   5 
 quantum mortalem Delia sphaera ratem.
 

 
95. IN MORACHUM
 

 
Mors nox perpetua est; mori proinde 
non suadet sibi nyctalops Morachus, 
in solis titubans ne eat tenebris.
 

 
96. IN OBITUM HENRICI MAGNAE BRITANNIAE PRINCIPIS 
 

 
Grandior et primis fatis post terga relictis, 
 concipiens animo iam nova regna suo, 
princeps corripitur vulgari febre Britannus; 
 hinc lapso ut coepit vivere flore perit. 
sic moriemur? ad haec ludibria nascimur? et spes    5 
 fortunaeque hominum tam cito corruerint?
 

 
97. DE FRANCISCO DRACO
 

 
Nomine Dracus erat signatus ut incolat undas; 
 Dracum namque anatem lingua Britanna vocat.
 

 
98. IN OBITUM IACOBI HUISII
 

 
Heu non maturo mihi fato, dulcis Huissi, 
 occidis, heu, annis digne Mathusaliis; 
occidis ex morbo quem fraus et avara Synerti 
 saevitia ingenuit; cui mala multa viro 
det Deus; et, lachrymis quotquot tua funera flerunt   5 
 in diras versis, ira odioque necent.
 

 
99. IN BOSTILLUM
 

 
Audiit ut cuculos comedi Bostillus in aula 
 moechus, abit metuens prospiciens sibi.
 

 
100. IN FANNIUM
 

 
Hispani bibit indies lagenam 
vini Fannius; usque cruditatem 
causatur stomachi; novem decemve 
ante annis cucumem unicum quod edit 
maturum minus; isthic, isthic usque   5 
haerens ventriculum gravat, nec esse 
Hispani immemorem sinit Lyaei.
 

 
101. IN APRUM
 

 
Impurus, sexu nec Aper scortator in uno, 
 cum lotii clausus forte meatus erat, 
sic periit; misero sua facta urina ruina est, 
 it poenae causa in pene nocente fuit.
 

 
102. AD CALVUM
 

 
Non Anglos carnis defectu, Calve, bovinae 
 Caletum Galli deseruisse ferunt, 
sed condimenti quod profert acre Sinapi; 
 hoc ioculoque sibi Gallia tota placet. 
coccineo hanc hosti nuper cum dederet urbem,   5 
 neutrius Gallo copia, crede, fuit. 
 

 
103. IN CORVINUM
 

 
Effodiat sibi, Calve, oculos Corvinus, Homero, 
 ut sperat, similis non tamen esse potest.
 

 
104. IN CINNAM
 

 
Daemonis effigie compressit Cinna puellam; 
 deinde sacerdotem se facit; atque fugat 
daemonium ut voluit; gravida sed virgine, nescit 
 anne pater daemon, vel sacer hospes erat.
 

 
105. AD NAEVOLAM
 

 
Ebrius occurrit quoties tibi Naevola, vinum 
 non nimium, dicis, sed bibit ille malum.
 

 
106. IN CALVUM
 

 
Divinas bona, Calve, tibi, sed sola futura 
 semper; et haec semper sola futura puto.
 

 
107. AD EURUM
 

 
Vocem Lyctus habet parem cicadis, 
aut qualem tenues feruntur umbrae 
ad ripas Stygis edere eiulantes. 
hunc si quis novus audiat loquentem, 
exhaustum poterit phthisi putare;   5 
ipsum sin oculis metit, Cyclopum 
ceu spectans aliquem timebit auctis 
membris horribilem, atque ventricosum. 
vox tam disparilis fit unde, dicam? 
sic, Eure, expediam: creasse mutum   10 
naturam voluisse credo Lyctum; 
errantemque dedisse semimutum.
 

 
108. AD EUNDEM
 

 
Mentem pervertit gravis ut iactura Metello, 
 sic inopinatum Lysitelique lucrum. 
harum quae maior fuerit dementia quaeris? 
 damna ferens; curas nam petit, Eure, duas.
 

 
109. AD PONTICUM
 

 
Qualiscunque suam contemnit foemina famam, 
 nullum, etsi decies, Pontice, iurat, amat.
 

 
110. IN LYCHEN
 

 
Graecia praeclare pulchras vocat √©lfesibo¬§aw , 
 quippe proci praestant munera, forma procos; 
sed formosa Lyche vivit neglecta; quot alma 
 nam Cytherea trahit, fusca Minerva fugat.
 

 
111. IN FLORAM
 

 
Omnia consciolis, bona tantum narrat amanti 
 Flora; ita flacessit fama, virescit amor.
 

 
112. AD AREANAM
 

 
Quod sis casta (Areana) nego, deciesque negabo, 
 credaris tota talis in urbe licet. 
nam tuus insequitur dum putida scorta maritus, 
 dum turpi, et vario ruptus amore perit: 
crede mihi quotquot noti meretricibus illis   5 
 sunt homines, noti sunt, Areana, tibi: 
sive equites, seu magnatum de stemmate creti; 
 ruris an urbis erit; pomifer, anne cocus; 
omnes, mille licet, te sunt, o casta, potiti; 
 omnium et in morbos sic vitiata ruis.   10 
 

 
113. AD PONTICUM
 

 
Suspecto quid fure canes cum, Pontice, latrent 
 dixissent melius, si potuere loqui? 
 

 
114. AD LABIENUM
 

 
Nonnullis medicina placet nova, notaque sordet; 
 sed tutas praefer tu, Labiene, novis.
 

 
115. IN ALBUM
 

 
Quem vitae cursum, quam spem, sortemve sequaris, 
 quaerendo tremulus factus es, Albe, senex, 
sic tumulo mox ut nequeas inscribere Vixi; 
 embrioque, aut minus hoc, cum morieris, eris.
 

 
116. DE LYCORI ET BERNINO
 

 
Gratis non amat, et sapit Lycoris: 
 moechae dat nihil, et sapit Berinus.
 

 
117. AD GALLAM
 

 
Cum loqueris resoni prodit se putrida nasi 
 pernicies: si vis, Galla, placere, tace.
 

 
118. IN NERVAM
 

 
Et miser atque vorax optat sibi Nerva podagram, 
 solis divitibus qualis adesse solet. 
errat si putat id voti prodesse gulosis; 
 nam quid lauta iuvat mensa, iacente fame.
 

 
119. AD PONTICUM
 

 
Femina +vindicta+ citiusne ardescit amore? 
 Phoebo, si dicis, Pontice, maior eris.
 

 
120. AD LABIENUM
 

 
Vinum Theriacam magnam dixere vetusti 
 authores; gratum est hoc, Labiene, tibi. 
hinc te secure Baccho sine fine modoque 
 imples; visceribus sanus an aeger idem est. 
sed ne delires: dirum namque ipsa venenum   5 
 Theriaca est, sumas si, Labiene, nimis.
 

 
121. IN LAUSUM
 

 
Lausus ut aeterna degit sub nube tabaccae, 
 coniux ardenti sic sua gaudet aqua: 
vir fumum, haec flammam bibit; infumata maritus 
 tanquam perna olim, frixa sed uxor erit.
 

 
122. AD PONTICUM
 

 
Poenituisse Mydam voti sat constat avari, 
 cumque cibus potusque aureus omnis erat. 
nunc aurum sed eum potare chymista doceret, 
 iratosque sibi ludere posse deos. 
quid mirum tales auri si nectare lactet   5 
 immunes morbis, diis similesque facit? 
sed non diis similes sunt quos spes aurea fallit; 
 quales sint igitur (Pontice) dissimiles.
 

 
123. IN AULUM
 

 
Ex speculo pictor se pinxit ut Aulus amicae 
 dat tabulam; speculo mallet amica frui.
 

 
124. DE HENRICO PRINCIPE
 

 
Occubuit primis Henricus clarus in annis; 
 nec spolium mortis, sed pudor ille fuit.
 

 
125. AD PARIDEM
 

 
Vt vetus adscivit sibi magna Britannia nomen, 
 pingere se sexus caepit uterque, Pari; 
haud sine vulneribus veteres tinxere Britanni 
 corpora, divelli nec timuere cutem: 
parcere sed Pictos sibi praecipit aula novellos,   5 
 et tenera leves arte polire genas. 
barbariem antiqui mores sapuere; recentes 
 mollitiem; neutrum mi placet ergo, Pari.
 

 
126. IN VACCERAM
 

 
Damnatis quoties Vaccera turpe 
immiscet ioculis, id esse dictum 
non (ut velle videtur ore blaeso) 
imprudenter ait, sed impudenter.
 

 
127. AD FURIUM
 

 
Sub medium culpae, Furi, cum coniuge moechum 
prendit Aper; taurum iam vitulumne vocas?
 

 
128. AD BERINUM
 

 
Uxor quod nimium tua sit foecunda, Berine, 
 conquereris; castae sic tamen esse solent: 
addis ut implacido sit et ore, et more molesta, 
 et pugnax; castae sic tamen esse solent: 
quin aliis lepidam dicis magis atque benignam   5 
 quam tibi: sic castae non tamen esse solent.
 

 
129. AD EURUM
 

 
Mortuus Hermus abhinc tribus est aut quatuor annis; 
 immo vivit, ais; mortuus, Eure, mihi est.
 

 
130. AD CRISPUM
 

 
Mutua multa licet sestertia poscat amicus, 
 maxima relligo est, Crispe, negare tibi. 
sic numeras tamen ut lachrimis credaris obortis 
 quod facis officii poenituisse tui. 
nil tibi, Crispe, deest nisi digni vultus amici;   5 
 nam, non ut decet, at quod decet usque facis.
 

 
131. AD CHLOEN
 

 
Mortales tua forma quod misellos 
multos illaqueet, Chloe, superbis: 
hoc sed nomine carnifex triumphet.
 

 
132. IN LABIENUM
 

 
Perdere cum voluit potuit Labienus; Hybernum 
 virtute hac potuit perdere cum voluit.
 

 
133. IN BRUSSILIUM
 

 
Ardet Brussilii uxor histrionem; 
is funambulam; utrinque flamma saevit, 
nullo extinguibilis liquore, nullo. 
primum grande nemos voravit, inde 
villas tres, ovium greges, boumque   5 
circum pascua tosta mugientum, 
vix aula furor abstinet paterna; 
et si fas miseris malum ominari, 
tandem cum domino domum cremabit.
 

 
134. IN CACCULAM
 

 
Caccula, cum tu sis vetus accusator, adaugens 
 crimina, quam causas daemonis instar agis!
 

 
135. IN CINNAM
 

 
Dic sapere, et sapiet; stupidum dic, Cinna stupescet; 
 si furere, insanus; si premis, aeger erit; 
dic modo, fiet idem quod dicis; nec simulare 
 novit, habent vires verba veneficii.
 

 
136. AD CALVUM
 

 
Ne tibi, Calve, petas socios in amore fideles; 
 si quod amas metuis perdere, solus ama. 
nocte suo fidum domino domuique molossum 
 una salax cogit prodere cuncta canis: 
nocturni id fures norunt, quantumque libido 5 
 tentabit firmam deiicietque fidem. 
 

 
137. AD HARPALUM
 

 
Nec bene, nec belle, semper tamen, Harpale, cantas; 
 artem disce, canes sic minus, at melius.
 

 
138. IN PORCUM ET NERVAM
 

 
Desinit auditis campanis meiere Porcus, 
 sit vesica licet mole molesta gravi. 
haud lotium contra, sonuit si fistula, fraenat 
 Nerva; sed invito sic ruit omne, miser 
ut penitus madeat; nec ei prodessse matella   5 
 possit, ita audaces evocat imber aquas. 
motus tam discors illis qua vi fit, Aquinas 
 quaerat; nos risu res satis ipsa iuvat.
 

 
139. IN POETASTROS
 

 
Sulphure vicenda est prurigo poetica nullo; 
 sed neque Mercurio, quem fugat illa deum.
 

 
140. DE GERMANIS
 

 
Germanus minime quod sit malus, efficit aequum 
 tota quod explosis gens amat effugiis. 
nam divirticulis cum lex laetabitur, ansam 
 dat fraudi, multos nec sinit esse bonos.
 

 
141. IN GLAUCUM
 

 
Alas amisit Glaucus, draco nam fuit olim; 
 nunc serpens factus nec leve virus habet.
 

 
142. IN APRUM
 

 
Septem civis Aper degit, tot et aulicos, annos; 
 vivere scit melius quam, Labiene, mori.
 

 
143 IN CRISPINUM
 

 
Uxorem Crispinus habet, tamen indigus unam 
 vix alit, extremam sensit uterque famem. 
ipsam dives amat Florus, fremit ergo maritus, 
 quanquam rivali nunc opus esse videt. 
moechum saepe vocat, sed cum, qui sustinet, ipse    5 
 qua fruitur, victu, vestibus, aere domum, 
dispeream nisi sit vere Crispinus adulter; 
 sponsus, qui sponsi munia Florus obit.
 

 
144. DE SUDORE BRITANNICO
 

 
Quid ni pestis sit sudor malus Angilica? cives 
 Hybernis gaudent sole vigente togis.
 

 
145. AD THESPILEM
 

 
Inferius labrum cur mordes, Thespilis? illi 
 ne noceas, si vis basia laeta tibi. 
alterum iners cupido quamvis famuletur amanti, 
 at magis hoc docta mobilitate placet.
 

 
146. AD PONTICVM
 

 
Quanto causidicum magis arguo, si malus idem est, 
tanto plus laudo, Pontice, si bonus est. 
 

 
147. AD GALLAM
 

 
An tua plus sitiat lingua, an plus, Galla, loquatur, 
 ardua res dictu plenaque litis erit. 
nam quoties sitit illa bibis; bene potaque garris; 
 procreat unde novam multa loquela sitim. 
dum bibis ergo invita taces, mora nec datur illi.   5 
 indefessa anima sed bibis, aut loqueris.
 

 
148. DE LONDINENSIBUS
 

 
Sunt Londinenses Coritani, sivi Brigantes, 
 seu Cambri; raros urbs alit ampla suos. 
sic Londinates producit mixta propago, 
 plurimus inter quos semicolonus erit, 
aegre mutandus; partis nam foenore nummis   5 
 quantum quisque potest praedia civis emit, 
in rus festinans, aetas ni praepedit, ipse; 
 haeredi saltem dant nova rura locum, 
qui, semiurbanus, velut hermaphroditus habetur 
 indigenis, nam nil rus nisi rure placet.   10 
quippe canes, vel equos semper, vel aratra loquuntur; 
 illis caetera sunt maxima barbaries. 
o utinam civis tantum civilia tractet; 
 rustica qui ruri non alienus erit. 149
 

 
149. AD ARETHUSAM
 

 
Cernitur in nivea cito, si fit, sindone labes; 
 formosis eadem lex, Arethusa, datur.
 

 
150. AD IUSTINIANUM
 

 
Causidicos ditat, res perdit et una clientes, 
 uno quae verbo est, Iustiniane, mora.
 

 
151. DE HOROLOGIO PORTABILI
 

 
Temporis interpres, parvum congestus in orbem, 
 qui memores repetis nocte dieque sonos: 
ut semel instructus iucunde sex quater horas 
 mobilibus rotulis irrequietus agis: 
nec mecum quocunque feror comes ire gravaris, 5 
 annumerans vitae damna, levansque meae.
 

 
152. AD EURUM
 

 
Nec turpe lucrum, nec decus, nec in plebem 
invida potestas, pulcrha sed poetarum 
votum pudicum est fama; <nam> bonis meta 
omnibus, at illis unica, et mera, et sola; 
auferre quam merentibus furens nescit   5 
vis vulnerata divitum: Aulus hinc vivit; 
liberque Iunius, et amabilis Flaccus; 
et vile quisquis vulgus, Eure, fastidit.
 

 
153. AD LABIENUM
 

 
Mentiri pro te servo si sis bonus author; 
 pro se mentiri, cur, Labiene, vetas?
 

 
154. AD HAEMUM
 

 
Difficile est reperire fidem, si quaeris in aula, 
 pene tibi delator tertius, Haeme, vir est. 
talem pone novis nimium qui partibus haeret; 
 officiosus homo est? insidiosus erit.
 

 
155. AD IUSTINIANUM
 

 
Quatuor et viginti Arthuri regia mensa 
 convivas aluit; quaeque rotunda fuit. 
mensis iam reges longis utuntur, at uni 
 vix est conviviae, Iustiniane, locus; 
Augustus toto cum maximus esset in orbe,   5 
 illi convictor sat Maro gratus erat. 
sed sine compare sit Maro, sic sine compare rex est 
 delicias populus quem vocat ipse suas.
 

 
156. AD FAUSTINUM
 

 
Curvam habeat tua cervicem, Faustine, puella: 
 sic, tanquam cupiat basia, semper erit.
 

 
157. AD IUSTINIANUM
 

 
Si quaeruntur opes, vel honores, sive voluptas, 
 vix est qui fruitur, Iustiniane, satis. 
nam satis est quicquid naturae sufficit; ultra 
 quod poscit mens, est, Iustiniane, nimis.
 

 
158. IN HAEDUM
 

 
Causidicus bene dotatam cum duxerat Haedus, 
 nulla viro vigilis cura clientis erat. 
vere sed expleto, cum dote extinguitur uxor, 
 desertoque animi detumuere novi. 
hic parat omnimodis pulsos revocare clientes;   5 
 nam nuc si causas non agit Haedus, egit.
 

 
159. AD EURUM
 

 
Qui compotorem sibimet proponit amicum, 
 compos propositi non erit, Eure, sui.
 

 
160. AD GLUBUM
 

 
Haeres avari, Glube, foeneratoris 
viperea qui nunc flagra flet tua causa, 
praedia, age, vende, pasce scorta, scurrasque; 
disperde maleparta alea, gula, luxu, 
egensque quaeras foenore at triplo nummos;   5 
instesque, licet irrideant trapezitae; 
nec desine usque dum infimus rogatorum 
te filium fateare foeneratoris.
 

 
161. AD AMATUM
 

 
Multas cum visit regiones Paetus et urbes, 
 in patriam laete deinde receptus erat. 
ut mos est, rogat hunc civis de mercibus, armis 
 miles; de ruris rustica cura bonis; 
aulicus ad vestes quod pertinet; aulica fucos,   5 
 atque oleum talci; singula quisque sua: 
solus qui solo nutritur iure Britanno, 
 externa de re quaerit, Amate, nihil.
 

 
162. IN TUCCAM
 

 
Plus aequo gladio pacis qui tempore credit, 
 Tucca, suo, gladio sed sine, saepe perit.
 

 
163. AD LUCIAM
 

 
Lucia, vir nihili est qui quanti virgo sit aeris 
 curat: venalem sic sibi quaerat equum. 
nequicquam magna certant de dote puellae, 
 plus aero innuptas vita pudica beat.
 

 
164. IN CACCULAM
 

 
Acturus causas amisit Caccula vocem, 
 inter praecones illico quaerit eam, 
causidicosque illos qui vociferare solebant 
 ingenti strepitu; deserit inde forum, 
foemellasque rogat sua quae venalia clamant,   5 
 urbnais servis deinde molestus erat; 
turrim mox adiit, cunctos rogitansque, locusque 
 omnes vestigans: vox tamen usque latet. 
bombarda tandem, quae turrim evertere posset, 
 explosa, inventa Caccula voce redit.   10 
 

 
165. DE SERVO SUO
 

 
Servo iter ingressus gladium committo ferendum; 
 mox soli atque omni cum sine teste sumus, 
"aurum, noster ait, "gestas, here; nec latet, id iam 
 auferre armati vis ab inerme potest; 
factum quis prodet? dominum spoliare sed absit;   5 
 sed facilis res est, si volo; nolo tamen." 
"credo," aio, et laudo pro tempore; pergit ineptus 
 dicere qualis hero quamque fidelis erit. 
inde domum laetus redeo, gladioque recepto 
 eiicio vacuum, despicioque fidem;   10 
parque pari referens, "fidum te sensimus, inquam, 
 et retinere licet, si volo; nolo tamen." 
nam neque credendus, nec habendus, talia servus 
 aut qui concipere, aut non reticere, potest.
 

 
166. AD HAEDUM
 

 
Ignarum iuvenem nudum cur trudis in urbem? 
 neglecto caecum quis duce tentat iter? 
Gnossia non totidem domus erroribus, Haeme, 
 fallax, his filo quamlibet esset opus, 
aetati crudae quot vita urbana tenebras 5 
 obiicit, impuras et sine luce vias. 
ne duce destituas titubantem nocte dieque 
 filiolum, salvum si cupis, Haeme, tibi.
 

 
167. AD LABIENUM
 

 
Tres novit, Labiene, Phoebus artes, 
ut narrant veteres sophi; peraeque 
quas omnes colui, colamque semper: 
nunc omnes quoque musicum, et poetam 
agnoscunt, medicumque Campianum. 5 
 

 
168. AD CALATHEN
 

 
Graecas, Latinas, litterasque Gallicas 
laudo: puellae lingua sed si sit bona, 
cur uteretur, Calathe, alia quam sua?
 

 
169. IN NAEVOLAM
 

 
Tres est pollicitus rationes Naevola Cinnae, 
 nummos qui nollet reddere. reddit eas: 
nil quod debetur prima; altera nil quid haberet; 
 tertia non presto est: Naevola debet eam.
 

 
170. AD EURUM
 

 
Pro patria si quis dulci se dixerit, Eure, 
 velle mori, ridens ut sibi vivat, ais, 
civis avarus; et ut servetur Caccula rostris; 
 splendeat ut picta veste rotaque Calus. 
sic tu; pro patria fortis cadet attamen omnis;   5 
 si bona sit, merita est; sin mala, dulce mori.
 

 
171. IN CRASSUM
 

 
Crassus ab urbe profecturus, quam firmiter haerens, 
 ludorum causa, desidiosus amat: 
tres licet haud ultra noctes sit rure futurus, 
 idque absolvat iter dimidiata dies: 
sollenen ad caenam primos invitat amicos,   5 
 ceu natitaliam quam celebrare parat; 
magna cum pompa, curva resonante sedetur 
 buccina, et in vitrum plena refusa salus, 
convivas aequo quae iure perambulat omnes; 
 auspicium foelix hinc sibi sumit iter.   10 
Crassus at extremis tanquam rediturus ab Indis, 
 mox testamentum perficit; inde nova 
nata salus, reditum faustum quae spondet amico; 
 postremo edictum tempus euntis erat; 
Maiae nimirum (coelo suadente) calendis   15 
 exibit; nonae iamque Decembris erant.
 

 
172. AD LOLLIUM
 

 
Ut locupleti addat pauper, praepostera res est: 
 divitis est, Lolli, gloria sola, dare.
 

 
173. AD LAURAM
 

 
Singula dum miror tua labra, oculosque, genasque; 
 quicquid id est verbis, Laura, modesta premis. 
crines sin laudo, perfusa rubore silescis; 
 quam misere non hos esse fatere tuos.
 

 
174. AD PONTICUM
 

 
Hic, illic, et ubique, et nullibi, Pontice, lex est; 
 cumque tenes vinctam te latebrosa fugit. 
pauciloqua antiquis constabat certa Britannis; 
 at nunc ambigua est lex sine lege loquens.
 

 
175. AD AFRAM
 

 
Calcat sublimis vulgaria verba poesis, 
 nec narrat, sed res ambitiosa creat. 
ludere si libet, aetatis sibi reddere florem, 
 par Hecubae quanquam sis, prius, Afra, valet, 
quadrupedis pigrae quam ros, cerussave inuncta,   5 
 vel minium Venetum, fulva vel empta coma; 
dentes seu vere quos inserit Argus eburnos, 
 totaque mangonis pharmacoooea Lami. 
suaviter illa tibi canet optatos Hymenaeos, 
 et gratis faciet; quod tamen, Afra, veta:   10 
oscula det iuvenis, sed anus ferat aurea dona, 
 carminibus celebris quae cupit esse bonis.
 

 
176. AD ALBERICUM
 

 
Res est quemlibet una quae benignum 
et gratis facere (Alberice) possit; 
nullum laedere, quamlibet merentem.
 

 
177. IN LARGUM
 

 
Vendit Largus oves, laudatque emptoribus illas 
 ut teneras; teneras sed sibi laudat aves.
 

 
178. AD CAROLUM FITZGEOFRIDUM
 

 
Iamdudum celebris scriptorum fama tuorum, 
 in me autem ingenue non reticendus amor, 
frustra obnitentem si non fortuna vetasset, 
 in veteres dederat, Carole, delicias: 
haec tibi qualiacunque tamen nova lusimus, ut nos   5 
 usque amplecteris non alieno animo. 
 

 
179. AD STELLAM
 

 
Vis, Stella, nomen inseri nostris tuum 
 compendiosis versibus? 
an sat tibi est, o delicata, sidera 
 inter minora si mices?
 

 
180. AD EDOARDUM MYCHELBURNUM
 

 
Immemor o nostri quid agis? nec enim tibi magnus 
natalis frustra rediit, monitorque vetustae 
semper amicitiae novus, et iam debitor annus; 
accipe nostra prior, tenui sed carmina cultu, 
qualia sunt domini longo de funere rapta;   5 
posterior tua si compti quid musa resolvet, 
festinans lepido quod portet epistola versu, 
unicus antidotos facile exuperaveris omnes. 
haec pauca interea, leve tanquam munus, habeto, 
quae novus ex usu merito tibi destinat annus,   10 
iusque sodalitii officio quocunque tuetur. 
quanta sit horrifici Iovis inclementia cernis; 
ut valeas lignis opus est; et si sapis, ipsi 
cum falce, et tento nolles parsisse Priapo.
 

 
181. IN GLAUCUM
 

 
Tempore mitescit quantumvis fructus acerbus; 
 fitque sapor gratus, qui modo crudus erat. 
at Glaucus quanto evadit maturior annis, 
 austerus tanto fit magis atque magis. 
coniugis exemplo iam desinat esse malignus;   5 
 nam suavis, lepida est, nec gravis illa viris.
 

 
182. AD RUTHAM
 

 
Non satis hoc caute dixti modo, Rutha, sorori, 
 te tam formosam non pudet esse levem? 
illud nam dictum subito sic laesa retorsit, 
 te non formosam non iuvat esse levem.
 

 
183. IN GAURUM
 

 
Perpetuo loqueris, nec desinis; idque molestum 
 omnibus est, et scis; sed tibi, Gaure, places.
 

 
184. IN AURICIUM
 

 
Haud quenquam sinis, Aurici, te adire, 
quantumvis humili adlocutione; 
at nos alloquimur poli utriusque 
rectorem, et rutila manu tonantem: 
an non tu nimium tumes, sacerdos?   5 
 

 
185. IN HERENNIUM
 

 
Alcinoo mortem toties minitatus (Herenni) 
 cur occurrenti postea mitis eras? 
effraenem quamvis nequeas compescere linguam, 
 at te iam video posse tenere manum.
 

 
186. AD AUGVSTISSIMUM CAROLUM MAGNAE BRITANNIAE PRINCIPEM, WALLIAE PRINCIPATUM PRO VETERI RITU AUSPICATVRUM, DIE 4 NOVEMBRIS 
 

 
Laetus Britannis, ecce, festinat dies, 
 quintumque nunc praeoccupat 
sacrum Novembris; perge, ter beata lux, 
 quam festa signabit nota. 
maturus annis, mente nec princeps minor   5 
 Britanniarum Carolus, 
ornandus hodie regiis insigniis, 
 exibit ut sponsus novus, 
puris ephaebis cinctus, et procerum choro, 
 ceu gemma pompa in aurea;   10 
exceptus hilari confluentum murmure, 
 clarisque vulgi plausibus. 
prodi, o beate, rem capesse publicam, 
 umbra nimis torpes diu: 
vestigiis iam assuesce maiorum inclytis   15 
 praestantioris aemulus. 
pulchram tibi hic sit primus ad famam dies; 
 at nemo norit ultimum. 
 

 
187. AD MAGNAM BRITANNIAM
 

 
Reddidit antiquum tibi, magna Britannia, nomen 
 rex magnus, magnos dum facit ille suos.
 

 
188. DE REGIS REDITU E SCOTIA
 

 
Nil Ptolomaeus agit, caelique volumina nescit, 
 nam nunc a gelido cardine (Phoebe) redis, 
et veris formosa rosis Aurora refulget; 
 hunc, precor, aeternum reddat Apollo diem.
 

 
189. AD AMPLISSIMUM TOTIUS ANGLIAE CANCELLARIUM, FRANCISCUM BACONUM
 

 
Debet multa tibi veneranda (Bacone) poesis 
 illo de docto perlepidoque libro, 
qui manet inscriptus Veterum Sapientia; famae 
 et per cuncta tuae secla manebit opus; 
multaque te celebrent quanquam tua scripta, fatebor   5 
 ingenue, hoc laute tu mihi, docte, sapis.
 

 
190. AD EUNDEM
 

 
Patre, nec immerito, quamvis amplissimus esset, 
 amplior, ut virtus, sic tibi crescit honor. 
quantus ades, seu te spinosa volumina iuris, 
 seu schola, seu dulcis Musa (Bacone) vocat! 
quam super ingenti tua re Prudentia regnat,   5 
 et tota aethereo nectare lingua madens! 
quam bene cum tacita nectis gravitate lepores! 
 quam semel admissis stat tuus almus amor! 
haud stupet aggest mens in fulgore metalli; 
 nunquam visa tibi est res peregrina, dare.   10 
o factum egregie, tua (rex clarissime) tali 
 gratia cum splendet suspicienda viro!
 

 
191. AD HYMETTUM
 

 
Sis probus usque licet, timidus tamen ipse tepsum 
 deseris, obsequio debet inesse modus, 
vilis erit cunctis sibi qui vilescit, Hymette; 
 non omnis pudor aut utilis aut bonus est.
 

 
192. AD EDOARDUM MYCHELBURNUM
 

 
Nostrarum quoties prendit me nausea rerum, 
 accipio librum mox, Edoarde, tuum, 
suavem qui spirat plenus velut hortus odorem, 
 et verni radios aetheris intus habet. 
illo defessam recreo mentemque animumque,   5 
   ad ioca corridens deliciasque tuas; 
haud contemnendo vel seria tecta lepore, 
 cuncta argumentis splendidiora suis. 
haec quorsum premis? ut pereant quis talia condit? 
 edere si non vis omnibus, ede tibi.   10 
 

 
193. AD SITIM
 

 
Sitis malorum pessimum, 
aegris molestum sobriis, 
sanis inutile ebriis, 
si sanus ullo sit modo 
qui non nisi ut bibat, bibit,   5 
semper palude plus madens, 
 sig. B 12 v sitiens tamen nosta magis 
multa arena solibus. 
nunc est benigna ut sis, Sitis, 
bustis avari Castoris   10 
diesque noctesque assidue, 
qui te volens vivens tulit; 
consort amicum protege, 
picto sedens in marmore; 
qui nubilo caelo cave    15 
ne sic madescat, Castoris 
ut ossa sicca perluat; 
sed unicum te sentiat 
qui te colebat unicus, 
sorore cum tua Fame:   20 
at non amantem me tui 
cum febre pariter desere, 
Sitis, malorum pessimum.
 

 
194. AD LUPUM
 

 
Nemo virtutem non laudat, saevit et idem 
 in vitium, hoc hominum sed, Lupe, more facit. 
nam quis ob hoc drachmam virtuti praebet egenti? 
 aut in se vitium non amat, atque fovet?
 

 
195. AD EURUM
 

 
Insanum cupidis labris ne tange Lyaeum; 
 sic minus audentem te trahet, Eure, Venus. 
nec Veneri indulge, quamvis bona forma vocabit; 
 nam minus in votis sic tibi Bacchus erit.
 

 
196. AD GALLUM
 

 
Quod nemo fecit sanus, neque fecerit unquam, 
 tu facis, invideas cum mala, Galle, Fabro; 
sollicitus domini quod nunc terit atria magni; 
 at nescis hac quam conditione perit; 
qui soli parat usque adeo servire patrono,    5 
 ut non prospiciat libera tecta sibi. 
idque cavet dominus, modice dum plurima donat; 
 perpetuo, at parco fomite spemque levat. 
vixque solubilibus vinctum tenet usque catenis, 
 exercens variis nocte dieque modis,   10 
de libertatis nequando cogitet usu. 
 iam vice vis fungi, livide Galle, Fabri?
 

 
197. AD LECESTERLANDIUM
 

 
Amplis grandisonisque, Lecesterlandie, verbis 
 implacibiliter vociferare soles, 
uxor dum queritur quod fit tibi curta cupellex; 
 fibula sed verbis aequiparanda tuis.
 

 
198. AD HIPPUM
 

 
Quanquam non simplex votum, facis attamen unum; 
 nam praeter vinum nil petis, Hippe, bonum.
 

 
199. AD FAUSTINUM
 

 
Da mihi, da semper, nam quod, Faustine, dedisti 
 esse datum nollem; res cito parva perit. 
sin taedet, dandoque vilis imponere finem, 
 da semel, ut nunquam cogar egere datis.
 

 
200. AD PHLOEN
 

 
Quid custodita de virginitate superbis, 
 iam licet annumeris ter tria lustra, Phloe? 
intactam nam te cum vix tria lustra videbas, 
 haud potuit cassa vendere lena nuce. 
gloria virginitas formosis, dedecus aeque   5 
 turpibus est, aetas si sit utrique gravis.
 

 
201. AD VOLUMNIUM
 

 
Rident rusticulam, anseremque multi, 
ignavos asinos, oves, bovesque; 
at non est homine imperitiore 
irridendum animal magis, Volumni; 
tanto ridiculos magis, Volumni, est,   5 
quanto plus sapere obtinet videri. 
nam quis non medicum excipit Ligonem, 
vectum quadrupede, intimis chachinnis, 
Coum qui colit atuqe Pergamenum? 
multis sed sapit, imperatque multis   10 
ut vitae dominus, tremorque mortis. 
tanto ridiculus magis, Volumni, est.
 

 
202. AD MYCILLUM
 

 
Nullos non laudas, Suffenos, sive Cherillos, 
 seu quos in circo cruda iuventa legit; 
candidus hinc censor dici contendis, at omnes 
 qui laudat, nullum laude, Mycille, beat.
 

 
203. AD FURIUM
 

 
Semper ad arma soles, Furi, clamare; cubili 
 sive lates, seu te compita plena vident. 
sed nunquam profers Veneris sint, Martis an arma; 
 utcunque infoelix, te duce, miles erit.
 

 
204. AD HELYN
 

 
 C aptat amatores quoties se dicit amare; 
 fallax obsequium est; non amat, hamat Helys.
 

 
205. AD VINCENTIUVM
 

 
Dum placeo tibi, Vincenti, mea plurima poscis 
 mutua, te simul ac ceperit ira levis, 
mox eadem quamvis male custodita remittis; 
 lucrum est, Vincenti, displicuisse tibi.
 

 
206. IN HEBRAM
 

 
Difficilis non est, nec amantem respuit unum; 
 unum vero unum vix amat Hebra diem.
 

 
207. AD CACCULAM
 

 
Dicere te invitum cuiquam male, Caccula, iuras; 
 invitus tune es (Caccula) causidicus?
 

 
208. AD CALVUM
 

 
Lingua proterva, rapax manus, et gula, Calve, profunda; 
 haec tria sunt Davi commoda sola tui. 
illo praetereunte fremunt quacunque molossi; 
 sentit et in primo limine nostra canis. 
adveniente coci removent patinasque cibosque   5 
 arctius et retinet pallia quisque sua. 
audito fugitant foemellae; Caccula quamquam 
 natus litigiis, illius ora timet. 
saepe domi ne te nunc visam terret imago 
 Orci, nam servat Cerberus ipse fores.   10 
diis genitos quaeras, hunc ni dimittis, amicos, 
 clavisque accinctos Amphitrioniades.
 

 
209. AD PHILOCHERMUM
 

 
Quaeris tu quare tibi musica nulla placeret; 
 quaero ego, cur nulli tu, Philocherme, places?
 

 
210. AD DOCTOS POETAS
 

 
Nullus Maecenas dabit hac aetate poetis 
 ut vivant; melius sed bona fama dabit.
 

 
211. AD RUSTICUM
 

 
Rustice, sta, paucis dum te moror, auribus adsis; 
 dic age, cuias es? Salsburiensis, ais? 
Pembrochi viduam num tu Sidneida nosti? 
 non: saltem natos? cum sit uterque potens; 
a thalamis alter regis celeberrimus heros;   5 
 alter at in thalamis? proh tenebrose, negas? 
inclitus ergo Senex Hertfordius an tibi notus? 
 tantumdem: coniux quid speciosa senis? 
non: non? anne tuum scis nomen? si id quoque nescis, 
 caetera condono hac conditione tibi.   10 
 

 
212. AD CACCULAM
 

 
Causidicus tota cum sis notissimus urbe, 
 atque alienas res irrequietus agas, 
ducere cur cessas uxorem, Caccula? lites 
 non est ut fugias, litigiosus homo es.
 

 
213. AD CALVUM
 

 
Atrioniam ut pulchram laudas, ut denique bellam, 
 at minor hac Rhodius forte colossus erat. 
et capite, ac humeris superaret Amazonas omnes; 
 ad quam, si confers, Penthesilea foret 
qualis cum vetula pappat nutrice puella;    5 
 sola gigantei est germinis illa fides. 
cum video, spectrum videor mihi (Calve) videre, 
 et vix luminibus cernere vera meis. 
cuius ne temere attentes tu basia, totum, 
 eius in os poterit nam caput ire tuum.   10 
 

 
214. DE SACRA DOTE
 

 
Verba sacerdotem duo constituunt, sacer, et dos; 
 saepe sed occurrit vir sine dote sacer.
 

 
215. AD RUFUM
 

 
Quos toties nummos oras, tibi, Rufe, negare 
 relligio est; gravius, sed dare, forsan erit. 
nam meus infaustus cunctis solet aureus esse, 
 et semper damni plus mea dona ferunt. 
conciet hinc Bacchus, vel fallax alea bellum;   5 
 labe vel asperget non bene parta Venus; 
omnia sponte sua mala quae vitabit egestas: 
 nescis quas turbas plena crumena dabit. 
damnosos iuveni currus invitus Apollo 
 concessit, nummos sic tibi, Rufe, nego.   10 
nec promissa deus potuit revocare nociva, 
 sed tibi promitto, sed tibi dono nihil. 
tu fortunatos qui prosint, quaere patronos; 
 ast ego, ne noceant nostra, cavebo tibi.
 

 
216. AD GALLUM
 

 
Perdidit ebrietas multos, tibi proficit uni, 
 Galle, licet valide membra caputque gravet. 
hinc morbum simulas et acuta pericula lecto 
 postridie stratus vix animamque trahens; 
tunc inimicias componis et eximis iris   5 
 expositum pectus sollicitumque metu, 
et pacem accitis evincis ab hostibus. omnes 
 expiraturis nam decet esse pios; 
deinde reviviscis cuncto securus ab hoste, 
 et Martem Bacchum fallere, Galle, doces.   10 
 

 
217. AD CACCULAM
 

 
Quae speciem instaurant partes has, Caccula, verum est 
 ad speciem quod habes; nec tamen ad speciem.
 

 
218. AD STELLAM
 

 
Pictor formosam quod finxit, Stella, Minervam 
 carpis; at hoc similis fit magis illa tibi.
 

 
219. AD PONTICUM
 

 
Uxorem nosti Camerini, (Pontice) quam sit 
 toto deformis corpore et ore tetro: 
casta tibi visa, et merito; sed moecha reperta est; 
 hanc vir hesterno prendit adulterio. 
proh, quantum saevisse putas? nil, Pontice, laetus   5 
 ipsam sed laudans coepit amare magis; 
nam credebat, ait, turpem prius; atque adeo ut, se 
 praeter, qui ferret tangere nemo foret.
 

 
220. AD BLANDINUM
 

 
Immemor esse tui dicor, Blandine, mearum 
 nulla tuum siquidem pagina nomen habet. 
sed Blandine, iterum atque iterum, Blandine legaris, 
 ne, Blandine, ferar non memor esse tui.
 

 
221. AD MARIANUM
 

 
Prudens pharmacopola saepe vendit 
quid pro quo, Mariane, quod reprendis. 
hoc tu sed facis, oenopola, semper.
 

 
222. AD THOMAM MUNSONIUM, EQUITEM AURATUM ET BARONETUM 
 

 
 Q uicquid in adversis potuit constantia rebus, 
 Munsoni, meritis accumulare tuis 
addidit, et merito victrix dea, iamque sat ipse 
 fama et fortunis integer amplius eris.
 

 
223. AD EUNDEM
 

 
Ne te spes revocet nec splendor vitreus aulae; 
 in te, Munsoni, spes tua maior erit.
 

 
224. AD GULIELMUM STRACHAEUM
 

 
Paucos iam veteri meo sodali 
versus ludere, musa, ne graveris, 
te nec taedeat his adesse nugis, 
semper nam mihi charus ille comptis 
summus Pieridum unicusque cultor.   5 
hoc ergo breve, musa, solve carmen 
Strachaeo veteri meo sodali.
 

 
225. AD LECTOREM
 

 
Fit sine lege liber, salvo cui demere toto 
 particulas licet, aut apposuisse novas. 
sat, lector, numeri; numeris si sat tibi factum est; 
 cui numeri potius, quam numerosa placent.
 
 

 
 
 
	 Campion 
	 Neo-Latin 
	 The Latin Library 
	 The Classics Page