St. Thomas Aquinas: Summa Theologica, Quaestio LXXI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO LXXI 
 
De opere quintae diei 
 
ARTICULUS UNICUS 
 
Deinde considerandum est de opere quintae diei. Et videtur quod inconvenienter hoc opus
describatur. 
 
1. Illud enim aquae producunt, ad cuius productionem sufficit virtus aquae. Sed virtus aquae non
sufficit ad productionem omnium piscium et avium: cum videamus plura eorum generari ex
semine. Non ergo convenienter dicitur: Producant aquae reptile animae viventis, et volatile
super terram. 
 
2. Praeterea, pisces et aves non tantum producuntur ex aqua, sed in eorum compositione videtur
magis terra dominari quam aqua: quia corpora eorum naturaliter moventur ad terram; unde et
in terra quiescunt. Non ergo convenienter dicitur pisces et aves ex aqua produci. 
 
3. Praeterea, sicut pisces habent motum in aquis, ita et aves in aere. Si ergo pisces ex aquis
producuntur, aves non deberent produci ex aquis, sed ex aere. 
 
4. Praeterea, non omnes pisces reptant in aquis: cum quidem habeant pedes, quibus gradiuntur
in terra, sicut vituli marini. Non ergo sufficientur productio piscium designatur in hoc quod
dicitur: Producant aquae reptile animae viventis. 
 
5. Praeterea, animalia terrestria sunt perfectiora avibus et piscibus. Quod patet ex hoc quod
habent membra magis distincta, et perfectiorem generationem: generant enim animalia, sed
pisces et aves generant ova. Perfectiora autem praecedunt in ordine naturae. Non ergo quinta die
debuerunt fieri pisces et aves, ante animalia terrestria. 
 
In contrarium sufficit auctoritas Scripturae [Gen. 1,20 sq.]. 
 
Respondeo dicendum quod, sicut supra dictum est, opus ornatus per ordinem respondet ordini
distinctionis. Unde sicut inter tres dies distinctioni deputatos, media, quae est secunda,
deputatur distinctioni medii corporis, scilicet aquae; ita inter tres dies deputatos ad opus
ornatus, media, idest quinta, deputatur, ad ornatum medii corporis, per productionem avium et
piscium. Unde sicut Moyses in quarta die nominat luminaria et lucem, ut designet quod quarta
dies respondet primae, in qua dixerat lucem factam; ita in hac quinta die facit mentionem de
aquis et de firmamento caeli, ut designet quod quinta dies respondet secundae. 
Sed sciendum est quod, sicut in productione plantarum differt Augustinus ab aliis, ita et in
productione piscium et avium. Alii enim dicunt pisces et aves quinta die esse productos in actu:
Augustinus autem dicit, V Super Gen. ad litt., quod quinta die aquarum natura produxit pisces et
aves potentialiter. 
 
Ad primum ergo dicendum quod Avicenna posuit: omnia animalia posse generari ex aliquali
elementorum commixtione absque semine, etiam per viam naturae. Sed hoc videtur
inconveniens. Quia natura determinatis mediis procedit ad suos effectus: unde illa quae
naturaliter generantur ex semine, non possunt naturaliter sine semine generari. 
Et ideo dicendum est aliter, quod in naturali generatione animalium, principium activum est
virtus formativa quae est in semine, in iis quae ex semine generantur; loco cuius virtutis, in iis
quae ex putrefactione generantur, est virtus caelestis corporis. Materiale autem principium in
utrorumque animalium generatione, est aliquod elementum vel elementatum. In prima autem
rerum institutione, fuit principium activum Verbum Dei, quod ex materia elementari produxit
animalia vel in actu, secundum alios Sanctos; vel virtute, secundum Augustinum. Non quod aqua
aut terra habeat in se virtutem producendi omnia animalia, ut Avicenna posuit: sed quia hoc
ipsum quod ex materia elementari, virtute seminis vel stellarum, possunt animalia produci, est
ex virtute primitus elementis data. 
 
Ad secundum dicendum quod corpora avium et piscium possunt dupliciter considerari. Uno modo,
secundum se. Et sic necesse est quod in eis magis terrestre elementum dominetur: quia ad hoc
quod fiat contemporatio mixtionis in corpore animalis necesse est quod quantitative abundet in
eo elementum quod est minus activum, scilicet terra. Sed si considerentur secundum quod sunt
nata moveri talibus motibus, sic habent affinitatem quandam cum corporibus in quibus
moventur. Et sic eorum generatio hic describitur. 
 
Ad tertium dicendum quod aer, quia insensibilis est, non per seipsum connumeratur, sed cum
aliis: partim quidem cum aqua, quantum ad inferiorem partem, quae exhalationibus aquae
ingrossatur; partim etiam cum caelo, quantum ad superiorem partem. Aves autem motum habent
in inferiori parte aeris: et ideo sub firmamento caeli volare dicuntur, etiam si firmamentum
pro nebuloso aere accipiatur. Et ideo productio avium aquae adscribitur. 
 
Ad quartum dicendum quod natura de uno extremo ad aliud transit per media. Et ideo inter
terrestria et aquatica animalia sunt quaedam media, quae communicant cum utrisque; et
computantur cum illis cum quibus magis communicant, secundum id quod cum eis communicant;
non secundum id quod communicant cum alio extremo. Tamen, ut includantur omnia huiusmodi
quae habent aliquid speciale inter pisces, subiungit, postquam dixerat: 'Producant aquae reptiles
animae viventis': Creavit Deus cete grandia, etc. 
 
Ad quintum dicendum quod productio horum animalium ordinatur secundum ordinem corporum
quae eis ornantur, secundum propriam dignitatem. Et tamen, in via generationis, ab
imperfectioribus ad perfectiora pervenitur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page