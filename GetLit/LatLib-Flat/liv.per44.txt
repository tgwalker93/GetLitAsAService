Livy: Periocha XLIV
		 

		 
		 
	 
	
 

 TITI LIVI AB URBE CONDITA LIBER XLIV PERIOCHA
 

 

 
Q. Marcius Philippus per inuios saltus penetrauit Macedoniam et complures
urbes occupauit.
 

 
Rhodii miserunt legatos Romam minantes ut Perseo auxilio essent, nisi
populus R. cum illo pacem atque amicitiam iungeret. Indigne id latum.
Cum id bellum L. Aemilio Paulo, sequentis anni cos. iterum mandatum esset,
Paulus in contione precatus ut, quidquid diri populo R. immineret, in suam
domum conuerteretur, et in Macedoniam profectus uicit Persen totamque
Macedoniam in potestatem redegit. Antequam confligeret, praedixit exercitui
ne miraretur quod luna proxima nocte defectura erat.
 

 
Gentius quoque, rex Illyricorum, cum rebellasset, a L. Anicio praetore
uictus uenit in deditionem et cum uxore ac liberis et propinquis Romam
missus.
 

 
Legati Alexandrini a Cleopatra et Ptolemaeo regibus uenerunt querentes de
Antiocho, rege Syriae, quod is bellum inferret.
 

 
Perseus sollicitatis in auxilium Eumene, rege Pergami, et Gentio, rege
Illyricorum, quia iis pecuniam quam promiserat non dabat, relictus ab his
est.
 
	 
		 Livy 
		 The Latin Library 
		 The Classics Page