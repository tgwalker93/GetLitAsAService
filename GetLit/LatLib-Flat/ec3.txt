P. VERGILI MARONIS ECLOGA TERTIA
		 

		 
		 
	 
	
 

 P. VERGILI MARONIS ECLOGA TERTIA
 

 

 
       Menalcas 
 

 
Dic mihi, Damoeta, cuium pecus? An Meliboei? 

 
       Damoetas 
 

 
Non, verum Aegonos; nuper mihi tradidit Aegon. 

 
       Menalcas 
 

 
Infelix o semper, oves, pecus! ipse Neaeram 
dum fovet ac ne me sibi praeferat illa veretur, 
hic alienus ovis custos bis mulget in hora,    5 
et sucus pecori et lac subducitur agnis. 

 
       Damoetas 
 

 
Parcius ista viris tamen obicienda memento. 
novimus et qui te transversa tuentibus hircis 
et quo—sed faciles Nymphae risere—sacello. 

 
       Menalcas 
 

 Tum, credo, cum me arbustum videre Miconos    10 
atque mala vitis incidere falce novellas. 

 
       Damoetas 
 

 
Aut hic ad veteres fagos cum Daphnidos arcum 
fregisti et calamos, quae tu, perverse Menalca, 
et, cum vidisti puero donata, dolebas 
et, si non aliqua nocuisses, mortuus esses.    15 

 
       Menalcas 
 

 
Quid domini faciant, audent cum talia fures? 
non ego te vidi Damonos, pessime, caprum 
excipere insidiis multum latrante Lycisca? 
et cum clamarem 'quo nunc se proripit ille? 
Tityre, coge pecus', tu post carecta latebas.    20 

 
       Damoetas 
 

 
An mihi cantando victus non redderet ille, 
quem mea carminibus meruisset fistula caprum? 
si nescis, meus ille caper fuit; et mihi Damon 
ipse fatebatur sed reddere posse negabat. 

 
       Menalcas 
 

 Cantando tu illum? aut umquam tibi fistula cera    25 
iuncta fuit? non tu in triviis, indocte, solebas 
stridenti miserum stipula disperdere carmen? 

 
       Damoetas 
 

 
Vis ergo inter nos quid possit uterque vicissim 
experiamur? ego hanc vitulam—ne forte recuses, 
bis venit ad mulctram, binos alit ubere fetus—    30 
depono; tu dic mecum quo pignore certes. 

 
       Menalcas 
 

 
De grege non ausim quicquam deponere tecum. 
est mihi namque domi pater, est iniusta noverca, 
bisque die numerant ambo pecus, alter et haedos. 
verum, id quod multo tute ipse fatebere maius,    35 
insanire libet quoniam tibi, pocula ponam 
fagina, caelatum divini opus Alcimedontos, 
lenta quibus torno facili superaddita vitis 
diffusos hedera vestit pallente corymbos. 
in medio duo signa, Conon et—quis fuit alter,    40 
descripsit radio totum qui gentibus orbem, 
tempora quae messor, quae curvus arator haberet? 
necdum illis labra admovi, sed condita servo. 

 
       Damoetas 
 

 
Et nobis idem Alcimedon duo pocula fecit 
et molli circum est ansas amplexus acantho    45 
Orpheaque in medio posuit silvasque sequentis; 
necdum illis labra admovi, sed condita servo. 
si ad vitulam spectas, nihil est quod pocula laudes. 

 
       Menalcas 
 

 
Numquam hodie effugies; veniam quocumque vocaris. 
audiat haec tantum vel qui venit, ecce Palaemon.    50 
efficiam posthac ne quemquam voce lacessas. 

 
       Damoetas 
 

 
Quin age, si quid habes; in me mora non erit ulla 
nec quemquam fugio. tantum, vicine Palaemon, 
sensibus haec imis—res est non parva—reponas. 

 
       Palaemon 
 

 Dicite, quandoquidem in molli consedimus herba.    55 
et nunc omnis ager, nunc omnis parturit arbos, 
nunc frondent silvae, nunc formosissimus annus. 
incipe, Damoeta; tu deinde sequere, Menalca. 
alternis dicetis; amant alterna Camenae. 

 
       Damoetas 
 

 Ab Iove principium Musae, Iovis omnia plena;    60 
ille colit terras, illi mea carmina curae. 

 
       Menalcas 
 

 
Et me Phoebus amat; Phoebo sua semper apud me 
munera sunt, lauri et suave rubens hyacinthus. 

 
       Damoetas 
 

 
Malo me Galatea petit, lasciva puella, 
et fugit ad salices et se cupit ante videri.    65 

 
       Menalcas 
 

 
At mihi sese offert ultro meus ignis, Amyntas, 
notior ut iam sit canibus non Delia nostris. 

 
       Damoetas 
 

 
Parta meae Veneri sunt munera; namque notavi 
ipse locum aeriae quo congessere palumbes. 

 
       Menalcas 
 

 Quod potui, puero silvestri ex arbore lecta    70 
aurea mala decem misi; cras altera mittam. 

 
       Damoetas 
 

 
O quotiens et quae nobis Galatea locuta est! 
partem aliquam, venti, divom referatis ad auris. 

 
       Menalcas 
 

 
Quid prodest quod me ipse animo non spernis, Amynta, 
si, dum tu sectaris apros, ego retia servo?    75 

 
       Damoetas 
 

 
Phyllida mitte mihi; meus est natalis, Iolla, 
cum faciam vitula pro frugibus, ipse venito. 

 
       Menalcas 
 

 
Phyllida amo ante alias; nam me discedere flevit 
et longum 'formose, vale, vale,' inquit, Iolla. 

 
       Damoetas 
 

 Triste lupus stabulis, maturis frugibus imbres,    80 
arboribus venti, nobis Amaryllidos irae. 

 
       Menalcas 
 

 
Dulce satis umor, depulsis arbutus haedis, 
lenta salix feto pecori, mihi solus Amyntas. 

 
       Damoetas 
 

 
Pollio amat nostram, quamvis est rustica, Musam; 
Pierides, vitulam lectori pascite vestro.    85 

 
       Menalcas 
 

 
Pollio et ipse facit nova carmina; pascite taurum, 
iam cornu petat et pedibus qui spargat harenam. 

 
       Damoetas 
 

 
Qui te, Pollio, amat veniat quo te quoque gaudet; 
mella fluant illi, ferat et rubus asper amomum. 

 
       Menalcas 
 

 Qui Bavium non odit, amet tua carmina, Mevi,    90 
atque idem iungat vulpes et mulgeat hircos. 

 
       Damoetas 
 

 
Qui legitis flores et humi nascentia fraga, 
frigidus—o pueri, fugite hinc—latet anguis in herba. 

 
       Menalcas 
 

 
Parcite, oves, nimium procedere; non bene ripae 
creditur; ipse aries etiam nunc vellera siccat.    95 

 
       Damoetas 
 

 
Tityre, pascentis a flumine reice capellas; 
ipse, ubi tempus erit, omnis in fonte lavabo. 

 
       Menalcas 
 

 
Cogite oves, pueri; si lac praeceperit aestus, 
ut nuper, frustra pressabimus ubera palmis. 

 
       Damoetas 
 

 Heu heu, quam pingui macer est mihi taurus in ervo!    100 
idem amor exitium pecori pecorisque magistro. 

 
       Menalcas 
 

 
His certe—neque amor causa est—vix ossibus haerent; 
nescio quis teneros oculus mihi fascinat agnos. 

 
       Damoetas 
 

 
Dic quibus in terris—et eris mihi magnus Apollo— 
tris pateat caeli spatium non amplius ulnas.    105 

 
       Menalcas 
 

 
Dic quibus in terris inscripti nomina regum 
nascantur flores, et Phyllida solus habeto. 

 
       Palaemon 
 

 
Non nostrum inter vos tantas componere lites: 
et vitula tu dignus et hic et quisquis amores 
aut metuet dulcis aut experietur amaros.    110 
claudite iam rivos, pueri; sat prata biberunt.
 

 

 
	 
		 Vergil 
		 The Latin Library 
		 The Classics Page