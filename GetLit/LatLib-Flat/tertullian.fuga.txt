Tertullian: De Fuga in Persecutione 
 

 
 
 
 TERTVLLIANI LIBER DE FUGA IN PERSECUTIONE
 
 
 
 
 
 I.  [1] Quaesisti
 proxime, Fabi frater, fugiendum necne 
 sit in persecutione, quod nescio quid annuntiaretur. Ibidem 
 ego oblocutus aliquid pro loco ac tempore et quarundam 
 personarum importunitate semitractatam materiam abstuli 
 mecum, plenius in eam de stilo nunc renuntiaturus, utpote 
 quam ei tua consultatio commendarat et condicio temporum 
 suo iam nomine iniunxerat. Quanto enim frequentiores 
 imminent persecutiones, tanto examinatio procuranda est, 
 quomodo eas excipere fides debeat. Procuranda autem examinatio 
 penes [s]vos, <qui> si forte Paraclitum non recipiendo, 
 deductorem omnis veritatis, merito adhuc etiam aliis quaestionibus 
 obnixi estis. [2] Igitur
 consultationi tuae ordinem quoque 
 indidimus, animadvertentes ante determinari oportere 
 de statu ipsius persecutionis, utrum a deo veniat an a diabolo, 
 quo facilius de obitu eius constare possit; omnis enim rei inspectio 
 auctore cognito planior. 
 Satis est quidem praescribere nihil fieri sine dei voluntate; sed non statim hac sententia ceteris retractatibus locum dabimus, 
 ne a praesenti articulo avocemur, si qui responderit: 
 'Ergo et malum a deo et delictum a deo, nihil iam in diabolo, 
 nihil etiam in nobis ipsis.' [3] De
 persecutione nunc quaeritur; 
 circa hanc interim dixerim nihil fieri sine dei voluntate, respiciens 
 eam inprimis deo dignam esse et, ut ita dixerim, necessariam, 
 ad probationem scilicet servorum eius sive reprobationem. 
 Quis est enim exitus persecutionis, quis effectus alius nisi 
 probatio et reprobatio fidei, qua suos utique dominus examinavit? 
 Hoc nomine iudicium est persecutio, per quam quis 
 aut probatus aut reprobatus iudicatur; porro iudicium soli 
 deo competit. [4] Haec pala
 illa, quae et nunc dominicam 
 aream purgat, ecclesiam scilicet, confusum acervum fidelium 
 eventilans et discernens frumentum martyrum et paleas 
 negatorum, haec etiam scalae, quas somniat Iacob, aliis 
 ascensum in superiora, aliis descensum ad inferiora demonstrantes.  
 [5] Si et agonem
 intelligi capit persecutionem, a quo 
 certamen edicitur, nisi a quo corona et praemia proponuntur? 
 Legis edictum agonis istius in Apocalypsi, quibus praemiis ad 
 victoriam invitet vel maxime illos, qui proprie vicerint in persecutione 
 vincendo, luctati revera non adversus carnem et 
 sanguinem, sed adversus spiritalia nequitiae; ita agnosces ad 
 eundexn agonithetam pertinere certaminis arbitrium, qui 
 invitat ad praemium. [6] Totum,
 quod agitur in persecutione, 
 gloria dei est, probantis et reprobantis, imponentis et deponentis; quod autem ad gloriam dei pertinet, utique ex voluntate 
 illius eveniet. Sed quando deus magis creditur, nisi cum 
 magis timetur, nisi in tempore persecutionis? [7] Ecclesia in 
attonito est: tunc et fides in expeditione, sollicitior et 
disciplinatior in ieiuniis et stationibus et orationibus et humilitate, 
in alterutra diligentia et dilectione, in sanctitate et sobrietate; 
nihil enim vacatur nisi timori et spei. Adeo et ex hoc ipso 
ostenditur nobis non posse diabolo deputari eam, quae meliores 
efficit dei servos. 
 
 II.  [1] Si, quod iniquitas a deo non est, sed a diabolo,
persecutio 
 autem ex iniquitate consistit ---- quid enim iniquius 
quam veri dei antistites, omnis sectatores veritatis, nocentissimorum 
 more tractari? ---- , ideo videtur persecutio a diabolo 
 evenire, a quo iniquitas agitur, ex qua constat persecutio, 
 scire debemus, quatenus nec persecutio potest sine 
iniquitate diaboli nec probatio fidei sine persecutione propter 
probationem fidei necessariam, iniquitatem non patrocinium 
praesentare persecutioni, sed ministerium; praecedere enim 
dei voluntatem circa fidei probationem, quae est ratio persecutionis, 
 sequi autem diaboli iniquitatem ad instrumentum 
persecutionis, quae ratio est probationis. [2] Nam et alias in 
quantum iustitiae iniquitas aemula est, in tantum materia est 
ad testimonium eius, cuius est aemula, ut sic iustitia iniquitate 
perficiatur, quomodo virtus in infirmitate perficitur. Nam infirma mundi
electa sunt a deo, ut confundantur fortia, et 
stulta eius, ut confundantur sapientia. Ita et iniquitas adhibetur, 
 ut iustitia probetur confundens iniquitatem. Igitur, quod 
ministerium non est arbitrii, sed servitii ---- arbitrium enim 
 domini persecutio propter fidei probationem, ministerium 
autem iniquitas diaboli propter persecutionis instructionem ----, 
ita eam per diabolum si forte, non a diabolo evenire credimus. 
 [3] Nihil satanae in servos dei vivi licebit, nisi permiserit 
dominus, ut aut ipsum destruat per fidem electorum in temptatione 
 victricem aut homines eius fuisse traducat, qui defecerint 
 ad illum. Habes exemplum Iob, cui diabolus nullam 
potuit incutere temptationem, nisi a deo accepisset potestatem, 
 nec in substantiam quidem eius, nisi dominus Ecce, 
 dixisset, omnia, quae sunt ei, in manu tua do, in ipsum autem 
 ne extenderis manum. Denique nec extendit nisi posteaquam 
et hoc postulanti dominus Ecce, dixisset, trado tibi illum, tantum 
 animam eius custodi.  [4] Sic et in apostolos facultatem 
temptationis postulavit non habens eam scilicet nisi ex permissu, 
 siquidem dominus in evangelio ad Petrum Ecce, inquit, 
 postulavit satanas, uti cerneret vos velut frumentum, verum ego 
rogavi pro te, ne deficeret fides tua, id est, ne tantum diabolo 
permitteretur, ut fides periclitaretur. Per quod ostenditur 
utrumque apud deum esse, et concussionem fidei et protectionem, 
 cum utrumque ab eo petitur, concussio a diabolo, 
 protectio a filio.
 
 


 
 [5] Et utique cum filius dei protectionem fidei habet in 
sua potestate, quam a patre postulat, a quo omnem accipit 
potestatem in caelis et in terris, quale est, ut concussionem 
fidei diabolus in manu sua habeat? Sed in legitima oratione, 
cum dicimus ad patrem: Ne nos inducas in temptationem ---- 
quae autem maior temptatio quam persecutio? ----, ab eo illam 
profitemur accidere, a quo veniam eius deprecamur; hoc est 
enim quod sequitur: Sed erue nos a maligno, id est, ne nos 
induxeris in temptationem permittendo nos maligno; tunc 
enim eruimur diaboli manibus, cum illi non tradimur in 
temptationem.
 
 [6] Nec in porcoram gregem diaboli legio habuit
potestatem, 
 nisi eam de deo impetrasset; tantum potestatem abest 
ut in oves dei habeat. Possum quoque dicere porcorum quoque 
setas tunc numeratas apud deum fuisse, nedum capillos sanctorum. 
 [7] Habere videtur diabolus propriam iam potestatem 
si forte in eos, qui ad deum non pertinent, semel 'in stillam 
situlae et in pulverem areae et in salivam' nationibus deputatis 
a deo ac per hoc diabolo expositis in vacuam quodammodo 
 possessionem; [8] ceterum in domesticos dei nihil illi licet ex 
propria potestate, quia, quando liceat, id est ex quibus causis, 
exempla in scripturis signata demonstrant. Aut enim ex causa 
probationis conceditur ei ius temptationis provocato vel 
provocanti ut in superioribus aut ex causa reprobationis traditur 
 ei peccator quasi carnifici in poenam ut Saul ---- Et abscessit, inquit, spiritus domini a Saule et concutiebat eum 
spiritus nequam a domino et suffocabat eum ---- aut ex causa 
cohibitionis, ut apostolus refert datum sibi sudem angelum 
satanae, ut colaphizaretur, ne <ignoremus> hanc speciem 
 permitti diabolo in sanctos humiliandos per carnis vexationem, 
simul ut et virtus, tolerantiae scilicet, in infirmitate perfici 
possit. [9] Nam et ipse apostolus Phygelum et Hermogenem 
tradidit satanae, uti emendentur, ne blasphement. Videtis 
iam et a servis dei facilius diabolum accipere potestatem; 
 tanto abest, ut eam ex proprietate possideat.
 

 III.  [1] Cum ergo et haec exempla magis in persecutionibus 
eveniant, siquidem magis tunc probamur vel reprobamur et 
magis tunc humiliamur vel emendamur, ab eo permittatur vel 
imperetur necesse est catholice fieri haec a quo et ex parte, 
 scilicet ab illo qui dicit: Ego sum, qui facio pacem et condo mala, 
 id est bellum; hoc est enim contrarium paci. Nostrae autem 
paci quod est bellum quam persecutio? [2] Si persecutionis vel 
maxime exitus aut vitam a f ferunt aut mortem, aut plagam 
aut sanationem, habes auctorem eiusdem: Ego percutiam et 
 sanabo, ego vivificabo et mortificabo.  [3] Uram, inquit, illos, 
sicut uritur aurum, et probabo, inquit, illos, sicut probatur 
argentum. Cum enim exurimur persecutionis ardore, tunc 
probamur de fidei tenore. Haec erunt 'ignea iacula' diaboli, per quae fidei ustio et conflatio administratur, ex dei tamen 
voluntate. [4] De isto quis dubitare possit, ignoro, nisi plane 
frivola et frigida fides, deprehendens eos, qui timide conveniunt 
 in ecclesiam. Dicitis enim [inquit]: 'Quoniam' <inquit> 
'incondite convenimus et simul convenimus et complures 
concurrimus in ecclesiam, quaerimur a nationibus et timemus, 
ne turbentur nationes hae.' Non scitis, quod deus sit omnium 
dominus, et si velit deus, tunc persecutionem patieris, si vero 
noluerit, silebunt nationes? Credas utique, si tamen in eum 
deum credis, sine cuius voluntate nec unius passer assis cadit 
in terram; nos autem, puto, multis passeribus antistamus.
 

 IV.  [1] Igitur si constat, a quo persecutio eveniat, possumus 
iam consultationem tuam inducere et determinare ex hoc 
ipso praetractatu fugiendum in persecutione non esse. Si 
enim persecutio a deo evenit, nullo modo fugiendum erit, quod 
a deo evenit, sicut duplex ratio de f endit, quia neque debeat 
devitari neque possit evadi, quod a deo evenit. Non debet 
devitari, quia bonum; necesse est enim bonum esse omne, 
quod deo visum est. Et numquid ideo in Genesi sic positum 
est: Et vidit deus, quia bonum est, non quod ignoraret bonum 
esse, nisi vidisset, sed ut hoc sono portenderet bonum esse, 
quod deo visum est? Multa quidem sunt, quae a deo eveniunt et alicuius malo eveniunt ---- immo bonum est ideo, quia a deo 
venit ut divinum, rationale; quid enim divinum non rationale, 
non bonum? quid bonum non divinum? ---- [2] si autem 
sensui cuiusque videtur, non sensus hominis praeiudicat statui 
rerum, sed status sensui; status enim unusquisque certum 
quid est et dat sensui legem ita sentiendi statum sicut est. Si 
autem statu quidem bonum, quod a deo venit ---- nihil enim 
a deo non bonum, quia divinum, quia rationale ----, sensui 
vero malum videtur, erit status in tuto, sensus in vitio. Statu 
optima res pudicitia et veritas et iustitia, quae a multorum 
sensu displicent; numquid ideo status sensui addicitur? 
 [3] Ita et persecutio statu bona est, quia divina et rationalis 
dispositio, sensui eorum vero, quorum malo venit, displicet. 
Sed qui <vi>de[s]t etiam illud malum rationale apud deum 
haberi, cum quis in persecutione evertitur de salute, sicut et 
bonum illud ratione contingere, cum quis ex persecutione proficit 
 in salute ---- nisi si inrationaliter quis aut perit apud dominum 
 aut salvus est ----, is non poterit persecutionem malum 
dicere, quae etiam in mali parte bonum est, dum ratione 
administratur. [4] Ita si bonum persecutio quoquo modo, quia de 
statu constat, merito definimus, quod bonum est, vitari non 
oportere, quia delictum sit, quod bonum est, recusare, eo 
amplius, quod deo visum est, iam vero nec posse vitari, quia a 
deo evenit, cuius voluntas non vitari poterit. <Ad>eo [ad]igitur qui putant fugiendum, aut malum exprobrant deo, si 
persecutionem uti malum fugiunt ---- bonum enim nemo devitat 
----, aut fortiores se deo existimant, qui putant se evadere 
posse, si deus tale aliquid voluerit evenire.
 

 V.  [1] 'Sed quod meum est', inquit, 'fugio, ne peream, 
si negavero; illius est, si voluerit, etiam fugientem me reducere 
in medium.' Hoc mihi prius responde: certus es te negaturum, 
si non fugeris, an incertus? Si enim certus, iam negasti, quia 
praesumendo te negaturum id despopondisti, de quo prae- 
sumpsisti, et vane iam fugis, ne neges, qui, si negaturus es, 
iam negasti; [2] si vero incertus es, cur non ex aequalitate 
incerti metus inter utrumque eventum etiam confiteri te posse 
praesumis et salvum magis fieri, quominus fugias, sicut 
 negaturum te praesumis, ut fugias? Iam nunc aut in nobis est 
utrumque aut totum in deo; si in nobis aut confiteri aut negare, 
cur non id praesumimus, quod est melius, id est confessuros 
nos? ---- nisi si <non> vis confiteri, <ne> patiaris; nolle autem 
confiteri negare est ----; [3] si vero in deo totum est, cur non 
totum relinquimus arbitrio eius, agnoscentes virtutem et 
potestatem, quod possit nos sicut fugientes educere in medium, 
ita et non fugientes, immo et in medio populo conversantes 
 obumbrare? [4] Quale est, ut ad fugiendum deo honorem 
reddas, qui possit te etiam fugientem producere in medium, 
ad constandum autem inhonores illum desperans potentiam 
protectionis ab illo? Quanto magis ex hac parte, constantiae 
et fiduciae in deum, dicis: 'Ego quod meum est facio: non discedo; 
 deus si voluerit, ipse me proteget'! Hoc potius nostrum 
est, stare sub dei arbitrium quam fugere sub nostro. [5] Rutilius sanctissimus martyr cum totiens fugisset persecutionem 
de loco in locum, etiam periculum, ut putabat, nummis 
redemisset, post totam securitatem, quam sibi prospexerat, ex 
inopinato apprehensus et praesidi oblatus, tormentis dissipatus 
---- credo pro fugae castigatione ----, dehinc ignibus datus 
passionem, quam vitarat, misericordiae dei rettulit. Quid aliud 
voluit dominus nobis demonstrare hoc documento quam 
fugiendum non esse, quia nihil fuga prosit, si deus nolit?
 

 VI.  [1] 'Immo', inquit, 'quia praeceptum adimplevit 
fugiens de civitate in civitatem.' Sic enim voluit quidam, 
sed et ipse fugitivus, argumentari et qui proinde nolunt 
intelligere sensum domini illius pronuntiationis, ut eam ad 
velamentum timiditatis suae utantur, cum et personas suas 
habuerit et tempora et causas. Cum coeperint, inquit, persequi 
vos , fugite de civitate in civitatem.  [2] Hoc in persona proprie 
apostolorum et in tempora et in causas eorum pertinere defendimus, 
 sicut subsequentes sensus probabunt, qui nonnisi in 
apostolos competunt: In viam nationum ne ieritis et in civitatem 
 Samaritanorum ne introieritis, sed ite potius ad oves perditas 
domus Israelis.  [3] Nobis autem et via nationum patet, in qua 
et inventi sumus et usque in finem incedimus, et nulla civitas 
excepta est, quo per totum orbem praedicamus; sed nec cura 
 nobis Israelis iniuncta est extra ordinem, nisi qua et omnibus 
gentibus praedicare debemus; [4] etiam si apprehendamur, non
in concilia eorum perducemur nec in synagogis eorum flagellabimur, 
 sed Romanis utique potestatibus et tribunalibus 
 obiciemur. [5] Si<c> igitur et fugae praeceptum apostolorum 
condicio desiderabat, quoniam primum praedicandum erat 
 ad oves perditas domus Israelis. Ut ergo perciperetur praedicatio, 
 apud quos priores eam perfici oportebat, uti panem 
ante filii quam canes sumerent, ideo illis fugere tunc ad 
tempus praecepit, non propter eludendum periculum proprio 
nomine persecutionis ---- atquin persecutiones eos passuros 
praedicabat et tolerandas docebat ----, sed propter profectum 
annuntiationis, ne stat im oppressis evangelii quoque disseminatio 
 perimeretur. Neque enim quasi tacite in aliquam civitatem 
 transfugiendum erat, sed quasi ubique annuntiaturis 
et ex hoc ubique persecutiones subituris, donec replerent doctrinam 
 suam. [6] Denique Non consummabitis, inquit, civitates 
Israelis; adeo intra terminos Iudaeae praeceptum fugae continebatur. 
 Nobis autem nulla Iudaeae praefinitio competit 
praedicationis in omnem iam carnem effuso spiritu sancto. 
 [7] Itaque Paulus et apostoli ipsi memores praecepti dominici 
contestantur illud apud Israel, quem iam doctrina sua impleverant: 
Vobis oportuit in primis sermonem dei tradi; sed quoniam 
 repulistis eum nec dignos vos aeterna vita existimastis, 
ecce convertimus nos ad nationes, Atque exinde conversi, ut 
ipsi antecessores instituerant, et in viam nationum abierunt 
et in civitates Samaritanorum introierunt, ut in totam scilicet terram exiret sonus eorum et in terminos orbis voces eorum. 
 [8] Si ergo cessavit exceptio viae natiorum et introitus in
civitates 
 Samaritanorum, cur non cessaverit et fugae praeceptum 
 pariter emissum? Denique ex quo saturato Israele apostoli 
in nationes transierunt, nec fugerunt de civitate in civitatem 
nec pati dubitaverunt. [9] Atquin Paulus, qui se per murum 
concesserat expediri de persecutione, qua ad hoc tempus erat 
praecepti, idem iam in clausula officii et in consummatione 
 praecepti discipulis magnopere deprecantibus, ne se Hierosolymam 
 committeret passurus illic, quae Agabus prophetaverat, 
 sollicitudini eorum non subscripsit, sed e contrario: 
 Quid, inquit, facitis lacrimantes et conturbantes cor meum? 
ego enim non modo vincula pati optaverim, sed etiam mori 
 Hierosolymis pro nomine domini mei Iesu Christi.  [10] Atque 
ita omnes aierunt: Fiat voluntas domini. Quae erat voluntas 
domini? Utique non fugiendi iam persecutionem. Ceterum 
poterant et priorem domini voluntatem proposuisse, qua 
fugere mandaverat, qui illum persecutionem vitasse maluerant. 
 [11] Igitur cum etiam sub apostolis ipsis temporale fuerit 
fugae praeceptum sicut et reliquorum praescriptorum, non 
potest apud nos perseverare, quod apud doctores nostros 
concessavit, etsi non proprie ad illos fuisset emissum; aut, si 
perseverare illud dominus voluit, deliquerunt apostoli, qui 
 non usque in finem fugere curaverunt.
 

 VII.  [1] Videamus nunc, an et cetera domini edita congruant
perpetuo fugae praecepto. Primo quidem, si a deo persecutio 
est, quale est, ut idem fugiendam eam mandet, qui et infert? 
Quam si evadi vellet, melius non immitteret, ne voluntatem 
suam alia voluntate praevaricare videretur; aut pati enim nos 
voluit persecutionem aut fugere: si fugere, quomodo pati? si 
pati, quomodo fugere? Iam vero quanta inaequalitas sententiarum 
 iubentis fugere et invitantis ad passionem (quae) 
contraria[m] fugae! [quae]. [2] Qui confessus fuerit me, et ego 
confitebor illum coram patre meo: quomodo confitebitur fugiens? 
quomodo fugiet confitens? Qui mei confusus fuerit, et ego confundar 
 eius coram patre meo: devito passionem, confundo<r> 
confessionem. Felices, qui persecutionem passi fuerint causa 
nominis mei: infelices ergo, qui fugiendo ex praecepto non 
 erunt passi. Qui sustinuerit in finem, iste salvabitur: quid ergo 
me iubens fugere vis in finem sustinere? Tanta diversitas 
sententiarum si non congruit divinae gravitati, apparet ex his 
quoque praeceptum fugae suam tunc habuisse rationem, quam 
ostendimus.
 

 [3] 'Sed infirmitatem', inquit, 'quorundam prospiciens 
dominus per suam humanitatem nihilominus et portum fugae 
demonstravit.' Non enim idoneus erat etiam sine fuga, tam 
turpi et indigno et servili praesidio, salvos facere, in persecutione 
 quos sciret infirmos. Atquin non fovet, sed recusat 
semper infirmos, primum docens non fugiendos esse persecutores, 
 sed potius non timendos: Nolite timere eos, inquit, 
 qui corpus occidunt, animae autem nihil valent facere, sed timete 
eum, qui et corpus et animam perdere potest in gehennam. 
 



 
 [4] Atque exinde quae timidis praefinit? Qui pluris fecerit 
animam suam quam me, non est me dignus, et qui non tollit 
crucem suam et sequitur me, non potest esse meus discipulus. 
 Postremo in Apocalypsin non fugam timidis offert, sed inter 
ceteros reprobos particulam in stagnum sulphuris et ignis, 
quod est mors secunda. 
 
 VIII.  [1] Refugit et ipse vim interdum, sed eadem ratione, 
qua apostolis fugere praeceperat, donec scilicet doctrinam 
suam impleret, qua consummata, non dico stetit, sed nec 
auxilium a patre angelorum exercituum desideravit, increpito 
etiam Petri gladio. [2] Professus quidem et ipse est animam 
anxiam usque ad mortem et carnem infirmam, ut tibi ostenderet 
 primo in se utramque substantiam humanam fuisse ex 
proprietate anxietatis animae et imbecillitatis carnis, ne 
aliam, ut quidam nunc induxerunt, aut carnem aut animam 
Christi interpretareris, dehinc ut demonstratis condicionibus 
earum scires illas nihil valere per semetipsas sine spiritu; 
 [3] et ideo praeponit: Spiritus promptus, ut utramque 
condicionem substantiae utriusque respiciens intelligas in te esse 
etiam fortitudinem spiritus quomodo et infirmitatem carnis 
ac iam hinc scias, quid unde facias et quid cui subieias, 
infirmum scilicet forti, ne, ut nunc facis, de carnis quidem 
infirmitate causeris, de spiritus autem firmitate dissimules. 
 [4] Postulavit et ipse a patre, si fieri posset, transiret ab illo 
calix passionis: postula et tu, sed stans ut ille, sed postulans 
tantum, sed subiungens et reliqua: Verum non quod ego volo, 
sed quod tu. Fugiens autem quomodo hoc postulabis, ipse tibi calicis praestans translationem nec quod pater vult faciens, 
sed quod tu?
 

 IX.  [1] Omnia apostoli secundum deum utique docuerunt, 
omnia + evangelizare voluerunt +. Ubi illos ostendis praeceptum 
 fugiendi de civitate in civitatem restaurasse? quia 
nec potuissent tale quid constituere tam contrarium exemplis 
suis, ut fugam mandarent, qui cum maxime de vinculis vel 
insulis, quibus ob confessionem, non ob fugam nominis continebantur, 
 ad ecclesias scribebant. [2] Infirmos sustineri iubet 
Paulus, utique enim non fugientes; quomodo enim sustinebantur 
 absentes? A t patientia dicit sustinendos, si cum per 
infirmitatem fidei suae offenderint; sic et pusillanimes consolari, 
 non tamen in fugam mitti.
 
 Sed <et> cum admonet, ne locum malo demus, non fugae 
suggerit consilium, sed iracundiae docet temperamentum, et 
si redimendum tempus dicit, quia dies nequam sunt, non per 
fugam, sed per sapientiam conversationis lucrari nos vult 
commeatum. Ceterum qui fulgere nos iubet velut filios lucis, 
non iubet fuga abscondi ut filios tenebrarum. Stare immobiles 
praecipit ---- utique nec fuga mobiles ---- et accinctos: in fugam an in occursum evangelii? Arma quoque demonstrat, quae 
 fugituris non essent necessaria; inter quae et clipeum, quo 
possitis tela diaboli extinguere, resistentes sine dubio et excipientes 
 omnem vim illius.
 

 [3] Proinde et Iohannes pro fratribus quoque animas 
ponendas docet, nedum pro domino; hoc a fugientibus non 
 potest adimpleri. Denique memor Apocalypsis suae, in qua 
timidorum exitum audierat, de suo sensu admonet et ipse 
timorem reiciendum: Timor, inquit, non est in dilectione; sed 
enim perfecta dilectio foras mittit timorem, quia timor 
supplicamentum habet, utique ignem stagni; qui autem timet, non 
 est perfectus in dilectione, dei scilicet. Porro quis fugiet 
persecutionem, nisi qui timebit? quis timebit, nisi qui non amabit? 
 [4] Spiritum vero si consulas, quid magis sermone illo Spiritus 
probat? namque omnes paene ad martyrium exhortantur, 
non ad fugam, ut et illius commemoremur: 'Publicaris?' 
 inquit, 'bonum tibi est; qui enim non publicatur in hominibus, 
publicatur in domino. Ne confundaris: iustitia te producit in 
medium; quid confunderis laudem ferens? Potestas fit, cum 
conspiceris ab hominibus.' Sic et alibi: 'Nolite in lectulis nec 
in a b orsibus et febribus mollibus optare exire, sed in martyriis, 
 uti glorificetur, qui est passus pro vobis.'
 
 X.  [1] Sed omissis quidam divinis exhortationibus illum
magis Graecum versiculum saecularis sententiae sibi adhibent: 
'Qui fugiebat, rursus sibi proeliabitur'. Ut et rursus forsitan 
fugiat? Et quando vincet, qui, cum fugerit, victus est? Bonum 
militem Christo imperatori suo praestat, qui tam plene ab 
apostolo armatus, ut tubam perseoutionis audit, a<d> diem 
deserit persecutionis! [2] Respondebo et ego de saeculo 
aliquid: ' Usque adeone mori miserum est ?' Moriatur quoquo 
modo, aut victus aut victor; nam etsi negando ceciderit, cum 
tormentis tamen proeliatus. Malo miserandum quam erubescendum; 
 pulcrior est miles in pugna proelio amissus quam 
in fuga salvus. [3] Times hominem, Christiane, quem timeri 
oportet ab angelis, siquidem angelos iudicaturus es? quem 
timeri oportet a daemoniis, siquidem et in daemonas accepisti 
potestatem? quem timeri oportet ab universo mundo, siquidem 
 et in te mundus iudicatur? [4] Christum indutus es
---- 
siquidem in Christum tinctus es ----, qui fugis diabolum? 
Depretiasti Christum, qui in te est, fugitivum cum diabolo te 
 reddidisti. Sed dominum fugiens exprobras omnibus fugitivis 
sui[s] vanitatem consilii: fugerat et quidam animosus prophetes 
 dominum, traiecerat ab Ioppen Tarsum, quasi et a deo 
transfretaret; sed illum, non dico in mari et in terra, verum 
in uterum etiam bestiae invenit, in quo nec mori per triduum potuit nec vel sic deum evadere. [5] Quanto melius <dei> 
servus, qui sive iniqu itatis do min um timens non fugit eum, 
sed potius contemnit, confidens scilicet de tutela domini, sive 
deum reformidat, quanto magis sub oculis eius astitit, dicens: 
'Dominus est, potens est; omnia illius sunt; ubi fuero, in 
manu illius sum; faciat quod vult, non discedo, et si perire 
me volet, ipse me perdat, dum me ego illi servo. Malo invidiam 
ei facere per voluntatem ipsius pereundo quam bilem per meam 
evadendo'.
 

 XI.  [1] Haec sentire et facere omnem servum dei oportet, 
etiam minoris loci, ut maioris fieri possit, si quem gradum in 
persecutionis tolerantia ascenderit. Sed cum ipsi auctores, id 
est ipsi diaconi et presbyteri et episcopi fugiunt, quomodo 
laicus intelligere poterit, qua ratione dictum: Fugite de civitate 
 in civitatem ? Itaque cum duces fugiunt, quis de gregario 
numero sustinebit ad gradum in acie f i gendum suadere? 
 [2] Certe quidem bonus pastor animam pro pecoribus ponit, ut 
Moyses non domino adhuc Christo revelato et iam in se figurato 
ait: Si perdis hunc populum, inquit, et me pariter cum eo disperde. 
 Ceteram Christo confirmante figuras suas malus pastor 
est, qui viso lupo fugit et pecora diripienda derelinquit; proicietur 
 de villa pastor huiusmodi, detinebuntur illi mercedes 
missionis suae in compensatione, immo et de priore peculio eius exigetur detrimenti dominici restitutio: Etenim qui habet,  
dabitur ei, ab eo autem, qui non habet, etiam quod videtur 
habere, auferetur.  [3] Sic Zacharias comminatur: Exurge, 
rhomphaea, in pastores et evellite oves et superducam manum 
meam in pastores. In quos et Ezechiel et Hieremias isdem 
minis perorant, quod non tantum de pecoribus improbe 
vescantur pascentes potius semetipsos, verum et dispersam 
gregem faciant et in praedam esse omnibus bestiis agri, dum 
non est pastor illis. Quod numquam magis fit, quam cum in 
persecutione ecclesia destituitur a clero. Si et Spiritum quis 
 agnoverit, audiet fugitivos denotantem. [4] Porro si eos, qui 
gregi praesunt, fugere, cum lupi irruunt, nec decet, immo nec 
licet ---- qui enim talem pastorem malum pronuntiavit, utique 
damnavit; omne autem quod damnatur, illicitum factum est 
sine dubio ----, ideo praepositos ecclesiae in persecutione fugere 
non oportebit. Ceterum si grex fugere deberet, non debere<t> 
praepositos gregis stare, sine causa staturos ad tutelam gregis, 
quam grex non desiderat, scilicet ex licentia fugae.
 

 XII.  [1] Quod pertineat, frater, ad tuum problema, 
habes sententiae nostrae responsionem et exhortationem. 
Porro si quis quaerit, an persecutio fugienda sit, sequentem 
quoque <quaestionem> iam prospiciat necesse est, an, si 
fugienda non est, redimenda certe sit. Ultro igitur et de hoc tibi suggeram, definiens persecutionem, quam constat non 
esse fugiendam, proinde nec redimendam. [2] Pretium interest; 
ceterum sicut fuga redemptio gratuita est, ita redemptio 
nummaria fuga est. Certe et huius timiditatis consilium est. 
 Quod times, redimis, ergo fugis; pedibus stetisti, nummis 
curristi; hoc ipsum, quod ex redemptione stetisti, fugisti. 
 [3] Ut autem redimas hominem tu nummis, quem ex sanguine 
suo redemit Christus, quam indignum deo et dispositionis 
eius, qui filio suo non pepercit pro te, ut fieret pro nobis maledictum 
---- quia maledictus, qui pependerit in ligno ----, qui 
 tamquam ovis ad victimam ductus est, et tamquam agnus ante 
tondentem sic non aperuit os, sed posuit dorsum suum in flagella, 
maxillas autem in palmas et faciem non avertit a sputaminibus 
et inter iniquos deputatus est et traditus est in mortem, mortem 
 autem crucis:  [4] totum hoc, ut nos a peccatis lucraretur. Sol 
cessit die[m] emptionis nostrae: apud inferos remancipatio 
nostra est et stipulatio nostra in caelis; sublevatae sunt 
portae sempiternae, ut introiret rex gloriae, dominus virtutum, 
 hominem de terris, immo ab inferis mercatus in caelos. [5] Quis 
 est nunc, qui adversus illum reluetatur, immo depretiat 
mercedem eius tam magno comparatam, pretiosissimo scilicet 
 sanguine agni immaculati ? Iam ergo melius fugere quam fieri viliorem, si non tanto sibi constabit homo, quanti constitit 
domino. Et dominus quidem illum redemit ab angelis munditenentibus 
 potestatibus, a spiritalibus nequitiae, a tenebris 
huius aevi, a iudicio aeterno, a morte perpetua; tu autem pro 
eo pacisceris cum delatore vel milite vel furunculo aliquo 
praeside sub tunica et sinum, quod aiunt, ut furtivo, quem 
coram toto mundo Christus emit, immo et manumisit. Hunc 
ergo liberam pretio aestimabis et pretio possidebis nisi eodem, 
quanto, ut diximus, domino constitit, sanguine suo scilicet? 
 [6] Ut quid ergo de homine Christum redimis in homine, in quo 
 Christus est? Non aliter et Simon facere temptavit, cum 
pecuniam apostolis obtulit pro spiritu Christi. Audiet ergo 
et iste, qui se redimens Christi spiritum redemit: Pecunia tua 
 tecum sit in interitum, quoniam gratiam dei pretio consequendam 
putasti.  [7] Quis talem <non ut> abnegatorem spernat? Quid 
enim dicit ille concussor? 'Da mihi pecuniam.' Certe ne eum 
tradat, siquidem non aliud venditat, quam quod praestaturus 
est praemio tuo. Cum das, utique ne tradaris voluisti; non 
traditus autem traduci habebas? Ergo dum nolendo tradi 
non vis traduci, nolendo negasti te esse, <quod> traduci 
noluisti. 'Immo', inquis, 'dum nolo traduci quod sum, confessus 
 id esse, quod nolo traduci, id est Christianum'. Potes itaque te martyrem vindicare, <si> constanter ostendis[se] Christum; 
 redimens non ostendit. Apud unum si forte confessus es, 
ergo et apud plures nolendo confiteri negasti. Ipsa salus iudicabit 
hominem excidisse, dum evadit; excidit ergo, qui maluit evasisse. 
 Negatio est etiam martyrii recusatio. [8] Christianus 
 pecunia salvus est et in hoc nummos habet, ne patiatur, dum 
adversus deum erit dives? At enim Christus sanguine fuit 
dives pro illo. Felices itaque pauperes, quia illorum, inquit, 
 est regnum caelorum, qui animam solam in confiscato habent. 
Si non possumus deo servire et mammonae, possumus et a deo 
 redimi et a mammona? Quis enim magis serviet mammonae, 
quam quem mammonas redemit? [9] Postremo quo exemplo 
uteris in redemptionem traditionis? Apostoli tractantes persecutionibus 
 agitati quando se pecunia liberaverunt, quae illis 
utique non deerat ex praediorum pretiis ad pedes eorum depositis? 
 Certe multis locupletibus credentibus, viris ac feminis, 
qui his etiam refrigeria subministrabant, quando Onesiphorus 
aut Aquila aut Stephanas hoc modo eis in persecutionem 
succurrerunt? Paulus quidem, cum Felix praeses pecunias 
accepturum se pro eo a discipulis sperasset, de quo et ipse in 
 secreto tractavit cum ipso, neque ipse pro se neque discipuli 
pro eo numeraverunt, [10] illi utique discipuli, qui flentes, quod 
[n]aeque Hierosolymam tendere perseveraret et persecutiones praedicatas illic non praecaveret, postremo inquiunt: Fiat 
voluntas dei. Quae ista voluntas? utique ut pateretur pro 
 nomine domini, non ut redimeretur. Oportet enim, quomodo 
Christus animam suam posuit pro nobis, ita fieri pro eo et a 
nobis nec tantum pro ipso, immo etiam pro fratribus propter 
ipsum. Quod <et> Iohannes docens non [et] pro fratribus 
numerandum, sed moriendum potius pronuntiavit. Nihil interest, 
si quem Christianum redimere non debeas alium an te.  [11] Et 
 adeo voluntas dei sic est: aspice regnorum et imperiorum 
utique a deo dispositum statum, in cuius manu cor regis: tanta 
cotidie aerario augendo prospiciuntur remedia censuum, 
vectigalium, collationum, stipendiorum nec umquam tamen usque 
adhuc ex Christianis tale aliquid prospectum est sub aliqua 
redemptione capitis et sectae redigendis, cum tantae 
multitudinis nemini ignotae fructus ingens meti posset; sanguine 
empti, sanguine numerati nullum nummum pro capite debemus, 
 quia caput nostrum Christus est: non decet Christum 
pecunia constare. Quomodo et martyria fieri possent in 
gloriam domini, si tributo licentiam sectae compensaremus? 
Itaque qui eam praemio paciscitur, dispositioni divinae adversatur. 
 [12] Cum igitur nihil nobis Caesar indixerit in hunc 
modum stipendiariae sectae, sed nec indictum umquam tale 
quid possit, antichristo iam instante et in sanguinem, non in 
pecunias hiante Christianorum, quomodo mihi proponere 
potest scripturam esse: Reddite quae sunt Caesaris Caesari ? Miles me vel delator vel inimicus concutit, nihil Caesari 
exigens, immo contra fas faciens, cum Christianum legibus 
 humanis reum mercede dimittit. Alius denarius, quem 
Caesari debeo, qui ad eum pertinet, de quo tunc agebatur, 
tributarius, tributariis scilicet, non a liberis debitus. [13] Aut 
quomodo reddam, quae sunt dei, deo, utique proinde imaginem 
 et monetam ipsius inscriptam nomine eius, id est hominem 
 Christianum? Quid autem deo debeo sicut denarium Caesari 
nisi sanguinem, quem pro me filius fudit ipsius? Quodsi deo 
quidem hominem et sanguinem meum debeo, nunc vero in eo 
sum tempore, ut quod deo debeo expostuler, utique fraudem 
deo facio id agens, ne quod debeo solvam. Bene observavi 
 praeceptum Caesari reddens, quae sunt Caesaris, deo vero, 
quae sunt dei, abnegans!
 

 XIII.  [1] 'Sed et omni petenti me dabo': in causa elimosinae, 
non in concussurae. Petenti inquit; porro qui incutit, non 
petit; qui comminatur, si non acceperit, non postulat, sed 
extorquet; non elimosinam expectat, qui non miserandus, sed 
 timendus venit. Dabo igitur misericordiae, non timiditatis 
meae nomine, ubi, qui accepit, deum honorat et benedictionem 
mihi reddit, non ubi amplius et benefactum praestitisse se 
credit et praedam suam aspiciens dicit: 'De reatu'. [2] Tascam 
et inimicum!' Sed <etsi> inimicitiae et alios habent titulos, non 
 tamen dixit traditorem aut persecutorem aut concussorem; nam huic quanto magis carbones acervabo super caput, si non 
me redemero! 'Proinde', inquit, 'qui tibi tunicam sustulerit, 
vel etiam pallium concede.' Ad eum pertinet, qui rem, non qui 
fidem meam eripere quasierit; concedam et pallium nil [o]minanti; 
 traditionem si minatus fuerit, etiam tunicam reposcam. 
 [3] Omnium iam nunc dominicarum (sententiarum) suae sunt 
et causae et regulae; termini non in infinitum nec ad omnia 
spectant; atque adeo omni petenti dari iubet, ipse signum 
petentibus non dat. Alioquin si omnibus passim petentibus 
dandum putas, tu mihi videris, non dico vinum febricitanti, 
sed etiam venenum aut gladium mortem desideranti daturus. 
 [4] Facite autem vobis amicos de mammona quomodo
intelligendum 
 sit, parabola praemissa te doceat ad populum Iudaicum 
 dictum, qui, commissam sibi rationem domini cum 
male administrasset, deberet de mammonae hominibus, quod 
nos eramus, amicos sibi potius prospicere quam inimicos et 
relevare nos a debitis peccatorum, quibus deo detinebamur, 
si nobis id dominica ratione conferrent, ut, cum coepisset ab 
his deficere gratia, ad nostram fidem refugientes reciperentur 
in tabernacula aeterna. Quamvis nunc puta aliam interpretationem 
 parabolae et sententiae istius, dum scias verisimile 
non esse, ut concussores nostri in amicitiam redacti per 
mammonam recipiant tunc nos in aeterna tabernacula. 
 [5] Sed quid non timiditas persuadebit? Quasi et fugere
scriptum 
 permittat et redimere praecipiat! Parum denique est, si 
tinus aut alius ita eruitur: massaliter totae ecclesiae tributum sibi irrogaverunt! Nescio, dolendum an erubescendum sit, cum 
in matrioibus beneficiariorum et curiosorum inter tabernarios 
et ianeos et fures balnearum et aleones et lenones Christiani[s] 
 quoque vectigales continentur. [6] Hanc episcopatus formam 
apostoli providentius condiderunt, ut regno suo securi frui 
possent sub obtentu procurandae salutis? Scilicet enim talem 
pacem Christus ad patrem regrediens mandavit a militibus 
per Saturnalicia redimendam!
 

 XIV.  [1] 'Sed quomodo colligemus?' inquis, 'quomodo
dominica 
 sollemnia celebrabimus?' Utique quomodo et apostoli, 
fide, non pecunia tuti, quae fides si montem transferre potest, 
multo magis militem. Esto sapientia, non praemio cautus! 
Neque enim statim et a populo eris tutus, si officia militaria 
redemeris. Una ergo tibi fides et sapientia ad tutelam opus 
est, quibus non adhibitis et redemptionem tuam potest perdere, 
 adhibitis autem redemptionem <nec> desiderare. [2] Postremo 
 si colligere interdiu non potest, habes noctem, luce 
Christi luminos i adversus eam. Non potes discurrere per 
singulos? si<t> tibi e[s]t in tribus ecclesia; melius, turbas tuas 
aliquando non videas, quam addicas. Serva Christo virginem 
sponsam; nemo quaestum de ea faciat. 
 

 [3] Haec tibi, frater, dura forsitan et intolerabilia videntur, 
sed recita deum dixisse: Qui capit, capiat, id est, qui non capit, 
discedat. Non potest, qui pati timet, ei esse, qui passus est; at 
qui pati non timet, iste erit perfectus in dilectione, utique dei; 
 perfecta enim dilectio foras mittit timorem. Et ideo multi
vocati, 
pauci electi ; non quaeritur, qui latam viam sequi paratus sit, 
 sed qui angustam; et ideo paraclitus necessarius, deductor 
omnium veritatum, exhortator omnium tolerantiarum. Quem 
qui receperunt, neque fugere persecutionem neque redimere 
noverunt, habentes ipsum, qui pro nobis erit, sicut locuturus 
in interrogatione ita iuvaturus in passione. 
 
 
 
 Text edited by V. Bulhart (1957). 
Scanned by Roger Pearse, Ipswich, 2003. 
 

 
  Tertullian Christian Latin The Latin Library The Classics Page