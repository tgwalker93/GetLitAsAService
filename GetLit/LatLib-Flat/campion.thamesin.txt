Campion: Ad Thamesin
		 

		 
		 
	 
	
 

 THOMAE CAMPIANI AD THAMESIN
 

 
  
 
 ARGUMENTUM 
 

 

Totum hoc poema gratulationem in se habet ad Thamesin de Hyspanorum fuga, in 
qua adumbrantur causa quibus adducti Hyspani expeditionem in Angliam 
fecerint. eae autem sunt, avaratia, crudelitas, superbia, atque invidia. 
deinde facta apostrophe ad reginam pastoraliter desinit.
 

 
  nympha potens Thamesis soli cessura Dianae, 
caeruleum caput effer aquis: carchesia late 
quae modo constiterant signis horrenda cruentis, 
ecce tuos trepide liquere fugacia portus. 
non tulit Hispanos crudelia signa sequentes   5 
Neptunus pater, et multum indignantia spumis 
aequora, non Deus aetherea qui fulminat arce, 
nubila qui solvit, ventorumque assidet alis. 
ille suos cultus, sua templa, suosque Britannos 
proteget, ultricemque suam victribus armis.   10 
nec Romana feret purgatis orgia fanis 
reffluere, aut vetitas fieri libamen ad aras. 
o pietas odiosa Deo, scelerataque sacra, 
quae magis inficiunt (damnosa piacula) sontes. 
  est locus Hesperiis, Diti sacer, abditus undis,   15 
quem pius occuluit Nereus, hominumque misertus 
Oceanus, quemque ipse deis metuendus Apollo 
luminis inditio quod detegit omnia, sensit 
ignotis sub aquis melius potuisse latere. 
at pater umbrarum, cui Nox parit horrida natos   20 
terribiles, nigro vultus signante corymbo 
ille per obscuras petit antra immania silvas 
aurea, silvarum Stygiae sub tegmine nymphae 
atra tenebrosis spectant in fontibus ora. 
Eumenides regem comitantur, et ortus Echidna    25 
Cerberus, et quae monstra tulit furialis origo, 
quos caput horrendum quatiens sic alloquitur Dis: 
  "paci inimica cohors, nunc iras sumite pleno 
pectore, nunc totas penitus diffundite vires, 
exululate sacros, et quos horrere susurros   30 
ipse velim, collecta simul conflate venena, 
tabe Promethea riguus quas Caucasus herbas, 
Tantaleaeve ferunt limphae, Phlegethonve Acheronve, 
laethificas armate manus, Anioque Tyburque 
sentiat infusum virus, Duriusque Tagusque,   35 
diraque Avernales exuscitet unda furores, 
irarumque minas, avidique incendia belli." 
  dixit, et effugiunt quassantes ore colubros 
anguicomae. Ditim dolor excitat, evolat antro, 
et vagus excurrit sinuosi margine ponti   40 
atra velut nubes ventis agitata, senemque 
Oceanumque vocat, et rauco clamore remugit. 
constiterant fluctus, egere silentia venti, 
cyaneis os tollit aquis venerabile numen 
aequoreum, madidasque comas a fronte removit,   45 
Ismarias superare nives albedine visas. 
quamvis nulla senis subiit reverentia Ditem, 
sic tamen affatur, mollitque astutia vultum: 
"o qui luctantes civiliaque arma gerentes 
imperio fluctus componis, et aequora late   50 
fusa, et sidentes ruptis de montibus amnes, 
cur invisa iacet, cur haec vacat insula cultu? 
pondere terra gemit, foeto maturuit alvo 
resplendens aurum; ferit hoc mortalia sydus 
pectora, tu solus prohibes quod amabilis auri   55 
suadet amor facinus. non has Romanus ad oras, 
non venit Hispanus castris assuetus et armis, 
nec quisquam Italiae, tua monstra natantia terrent. 
esto precor facilis, quosque ingens gloria Martis 
extulit Hesperios, animis rebusque potentes    60 
excipe, conde sinu, nostroque in littora siste." 
quem contra Oceanus: "tibi, Dis, patet Orcus, et omnis 
vis terrena, nocensque aegris mortalibus aurum 
verum siquid habent, et habent tua munera pulchri. 
sunt Angli, sunt Troiana de gente Britanni,    65 
qui pacem numenque colunt, et templa fatigant. 
sin longa spectes serie numerosa trophaea, 
has etiam spectes immensae molis arenas." 
ingemuit, traxitque imo suspiria corde 
Tartareus, spumaque oris barbam albicat atra.   70 
agressumque tuas, decus o regina Britannum, 
virtutes narrare, fremens occoepit acutis 
obturbare senem stridoribus, et ferus ira 
concussit piceos scabra rubigine dentes. 
ardebant oculi, vultu pax exulat omnis,   75 
excidit obsequium et meditata precamina, diras 
evomit atque minas quales irata Medea. 
"et tibi," ait, "quoniam levis est mea visa potestas, 
rumpam fundamenta maris quae tegmine nostras 
obfuscant aedes, post imas quaere sub umbras   80 
in fluctus requiem, sedemque cadentibus undis." 
horruit Oceanus (vitium formido senile est). 
sed quid non ausit demens furor, et mala praeceps 
in sua? vix motum longa mulcedine Ditem 
leniit, et malus impetratis rebus abivit.   85 
carbasa tenduntur subito venientibus Euris, 
et ruit aequoreos male gratum pondus in armos. 
cogitat Oceanus rapido nunc mergere ponto, 
nunc gravibus scopulis, in acutaque figere saxa. 
cauta iram cohibet mens, at vindicta dolentem   90 
oblectat, sensitque animo te, Drace, futurum 
exitio Hispanis, clarumque insignibus ausis 
Frobucerum, pariterque novis successibus oras 
ampla reportantem ad patrias spolia auripotentem 
Candisium: audaces animos fortuna secundat.   95 
  excipit Hesperios Dis, quem tegit aurea palla, 
corporis et tenebrae vestis fulgore coruscant, 
vix hunc credideris caecas habitare cavernas, 
squallentemque situ Stygiis sordere sub umbris. 
o quam splendescit Venus aurea! suavis in auro est   100 
gratia, multos honos, absque auro gratia nulla est. 
  propter Avarities stat inhospita, lumine laeta 
sollicito; mirum, hoc laetatur in hospite, nullum 
quae colit hospitium! Libica est procul invia Syrtis 
per vada, stant tacitae longa insuetudine silvae,   105 
semper et obdormit tranquilla in montibus Eccho, 
dissimilisque sui, non est qui suscitet illam. 
moenibus obsepta est sublimibus aerea turris, 
Mulciber hanc vario torquens errore viarum 
aeternum statuit non expugnabile tectum.   110 
haec domus, hic misera insomnis noctesque diesque 
thesaurum observat caeca tellure sepultum. 
et quia causa deest, fingit sibi monstra timenda, 
formidatque animo quas non praesenserat umbras. 
turribus aeriis tuta est si credere posset,   115 
tuta loco, extructis ingens super aequor arenis. 
alta per exiguam clauduntur moenia portam, 
hanc sola ingreditur, nunquam egreditur nisi Plutus 
evocet, eximium hunc spretis habet omnibus unum. 
  proxima purpurea succedit cuspide Caedes,   120 
suspitiose oculos obliquans, atque cruentum 
vix animo halato cor in ilia gurgitat atra, 
atra aestu, rabieque insana fellis adusti. 
ultima subsequitur manifesta Superbia curru, 
fastiditque solum, sellam haud dignatur eburnam   125 
qua vehitur, quam traxit avis Iunonia pompam 
pennarum expandens, gemmasque elata recludens. 
agmina conveniunt, dextras utrinque dederunt, 
Dis ait: "Hesperii, satis est dextraeque moraeque, 
mensa diesque vocant, periit pars optima lucis."   130 
applaudunt regi umbrarum portuque recedunt. 
  ecce fatigatos laevo curvamine coeli 
lentus agens Hyperion equos, curruque reclinans, 
viderat Hesperios, et quis novus incola terras 
venit in ignotas miratur, eoque morantes   135 
cursores animat, Tethidosque hortatur ad undas. 
interea ingentem vino cratera propinant, 
indulgentque epulis Dis cum regaliter usis 
hospitibus, donec gelidis stipata tenebris 
induxit somnos nox, atque papavera sparsit.   140 
  postera deformes roseo velamine texit 
umbras Aurora, et simulatis fronte capillis. 
concurrunt Stygiae feriuntes tympana nymphae, 
et recinunt miserum clamoso gutture carmen. 
ducentesque choros dominum regemque requirunt.   145 
turba petit silvas somno experrecta madentes 
rore levi suavesque expirans gramen odores. 
valle sub obscura liquidis argenteus undis 
fons erat, Invidiae sacer, hunc, Narcisse, petisses 
tutus, in adversam quia nulla repercutitur lux   150 
seu lucis radius speciem, sed quicquid in orbe 
est usquam limphis manifesto cernitur illis. 
fons mundi speculum est, sed qui speculatur in illo 
morbum oculis haurit macidum, et lethale venenum. 
huc divertentes cum Dite Hyspana iuventus   155 
immisere oculos avide putealibus undis, 
et sub aqua mirantur aquas, urbesque, domosque. 
agnovere suos portus, nemora, arvaque et aurei 
lucida signa Tagi. longe omnibus eminet una 
cuncta mari tellus, celeberrima rupibus albis,   160 
hanc spectant, et agros, urbes, vada, flumina, fontes 
laudant inviti, hac una regione morantur, 
quaeque vident cupiunt, atque invidere videndo. 
paulatim increvit pulmonibus ardor anhelis, 
lividus ora color, macies cariosa medullas   165 
occupat, illi acres pugnant superare dolores. 
iamque odio locus est, nec iam discedere possunt. 
sic miseri cum flamma aedes circumflua vastat, 
excussi somnis media sub nocte paventes 
corpora proriperent, obsistit at obvius ignis,   170 
cernentesque adversa oculos, et cassa moventes 
effugia exurit feralis taeda lacertos. 
  ostquam irretitas acies, et vulneris aestus 
senserat arderi et frangi iuvenilia corda 
Dis, arrisit aquis, laetusque silentia rupit:   175 
"spectatae satis, o iuvenes, nimiumque recedant 
coelestes lymphae, mens est et numen in illis. 
ecce ferunt violas detexaque lilia nymphae, 
ecce struunt in serta rosas fontemque coronant." 
nondum extreme gravis diverberat ora loquentis   180 
imber, et obducto recidentia nubila coelo. 
tristis hiems et nox nullo suadente resurgit 
vespere, terrarumque orbem intempesta recondit. 
per iuga dissiliunt fluctus, volvuntur et imas 
in valles, teretesque trahunt de montibus ornos.   185 
intremuere omnes, Dis autem interritus umbras 
increpat, et facilem concussit arundine terram. 
terra tremit, nigrasque aditum patefecit ad arces. 
  at dirupta iam ruituris subvolat Auster 
nube, pruinosisque cadentes sustinet alis.   190 
Taenarium nemus umbriferum, tacitaeque cavernas 
noctis, et aeternum quibus obdormire sepulchris 
adsuevit Morphei pater, haec praetervolat aestu 
fulmineo, donec portas prope sensit opacas 
stantem Hecaten, mediis qua circumcingitur umbris.   195 
desilit hic terramque vagis amplectitur ulnis. 
laeta viro occurrit Plutonia, dumque stupescit 
haud expectatos comites, fugit imbrifer Auster, 
et numerosa horret niveis concussa capillis 
styria, luctificique fluunt cum grandine nimbi.   200 
  delitias facit hospitibus, Stygiosque lepores 
Dis, et in obscuros Trivia comitante recessus 
monstrat iter. stant mensae epulis vinoque repletae, 
aureo et effulgent operosa cubilia tecto. 
accubuere, canente suam accumbentibus Orpheo   205 
Euridicen, quaeque olim inter Rhodopeia saxa 
fudit ad umbrosas quercus, tenuesque miricas. 
Quin etiam immites Thressas flevisset, et Hebro 
dimersum caput et cytheram, si non dea mater, 
flens dea Calliope, nati compresserat ora.   210 
conticuit, subitoque oritur miserabile murmur, 
quale sepulturis cum naenia flebilis inter 
affines canitur resono plangore gementes. 
lugentque Hesperii nequaquam in vatis honorem, 
pestiferi sed enim torquentur imagine fontis,   215 
visorumque memor furit aegris dira cupido 
pectoribus, totasque aedes singultibus implent. 
nec sua turpari moesto convivia luctu 
sustinet ulterius Cereris gener, atque ita fatur: 
  "ita leves umbrae, celsas ad sydera pinus   220 
extruite, et fluidas lato super aequore turres, 
vosque nisi hospitii pigeat fortassis Iberi. 
exhilarate animos, neu quem simulachra dolorem 
vana ferant. nam quae niveis fronte insula saxis 
emicuit spectans Helecen gelidumque Booten   225 
insula, dives opum sedes, veneranda Britannis, 
ingentes diffisa suis horrere carinas 
discet, et Hispano tandem succumbere ferro." 
  cincta sub haec aderat torto caput angue Megaera, 
horrida tela, ignes, et ahenea monstra ministrans.   230 
ergo incenduntur furiis, Stygiasque ad arenas 
armati incedunt, nigros ubi cernere manes 
littoribus tot erat, quot apes praesepia circum, 
aut aestate solent turmatim irrepere sulcis 
formicae. cursansque ignito horrendo flagello   235 
undique Tysiphone cessantes verberat umbras. 
iam sed in immensum ceu turres seu iuga Pindi 
increvere rates, quas et mirata iuventus 
Hesperia, et Stygio faciunt vota impia regi. 
  incubuere omnes, et olenti littore classem   240 
diducunt mare per gelidum, Cynosuris euntes 
respicit, aspectu sed dedignante Calistho, 
iamque fremens, ut erat vultu illaetabilis ursa 
unguibus immites nimbos concussit, et auras 
nubibus infestat, pugnamque Aquilonibus Austros   245 
adversum insituit, veteresque resuscitat iras. 
  at tu, nympharum Thamesis pulcherrima, limphis 
alta tuis, procul ut vidisti hostilia signa, 
tu dea flumineam spaciosa gurgite frontem 
celata, aequoreas turbasti fluctibus undas   250 
donec Ibera cohors ventorum pulsa furore, 
et virtute virum, per Hybernica saxa refugit. 
illic dira fames Scythicas illapsa per auras, 
et Lybico vesana sitis de pulvere nata, 
tum Phlegetonteae pestes, rabidique furores,   255 
ingratusque sibi dolor, et sua funera Erinnis 
exornans, nigra Hyspanos sub Tartara mittunt. 
  sic o sic pereant advorsis undique fatis; 
ira Calisthoniae trepidisque impendeat ursae, 
sive bibant Tyberim, vel aquas torrentis Iberi,   260 
sive Aurora novo, sero vel sole recedens 
Hesperus illustret gentes, umbrasque repellat. 
sic pereat, quicunque tuas fleturus in oras 
vela inimica dabit Brutique nepotibus, et diis, 
o vetus hospitium, sanctumque Britannia nomen!   265 
  tuque viresce diu, dea, ceu Daphneia laurus, 
tu, dea, tu foelix Anglorum numen Elisa 
non aconitum in te virus, non ensis acumen, 
nec magicum vim carmen habet, nec flamma calorem. 
scilicet integrum divina potentia pectus   270 
firmat et humano dedit inviolabile ferro. 
ergo diu vigeas: procul hinc fuge, pigra senectus, 
Ismarioque cuba glaciali frigida saxo, 
vel steriles inter quas alluit Ister arenas. 
i fuge, coelestes animas tentare nefandum est .   275 
fallor? an excessit tardo per inane volatu? 
ecce autem rigidam trahit inter nubila pallam, 
et tremit, et cani recidunt horrore capilli. 
at te, diva, rosis ambit formosa iuventa, 
atque Heliconiacas aspergit floribus undas.   280 
o diva, o miseris spes Elisabetha Britannis 
una, senectutem superes, pulsisque superstes 
hostibus, innumeros gemines virtutibus annos.
 
 

 
 
 
	 Campion 
	 Neo-Latin 
	 The Latin Library 
	 The Classics Page