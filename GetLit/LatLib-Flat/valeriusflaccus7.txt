Valerius Flaccus: Liber VII
		 

		 
		 
	 
	
 

 VALERI FLACCI ARGONAVTICA LIBER VII
 

 

 Te quoque Thessalico iam serus ab hospite vesper 
dividit et iam te tua gaudia, virgo, relinquunt 
noxque ruit soli veniens non mitis amanti. 
ergo ubi cunctatis extremo in limine plantis 
contigit aegra toros et mens incensa tenebris,      5 
vertere tunc varios per longa insomnia questus 
nec pereat quo scire malo tandemque fateri 
ausa sibi ~paulum~ medio sic fata dolore est: 
'nunc ego quo casu vel quo sic per<vi>gil usque 
ipsa volens errore trahor? non haec mihi certe      10 
nox erat ante tuos, iuvenis fortissime, vultus, 
quos ego cur iterum demens iterumque recordor 
tam magno discreta mari? quid in hospite solo 
mens mihi? cognati potius iam vellera Phrixi 
accipiat, quae sola petit quaeque una laborum      15 
causa viro. nam quando domos has ille reviset 
aut meus Aesonias quando pater ibit ad urbes? 
felices mediis qui se dare fluctibus ausi 
nec tantas timuere vias talemque secuti 
huc qui deinde virum; sed, sit quoque talis, abito.'      20 
tum iactata toro <to>tumque experta cubile 
ecce videt tenui candescere limen Eoo. 
nec minus insomnem lux orta refecit amantem 
quam cum languentes <levis> erigit imber aristas 
grataque iam fessis descendunt flamina remis.      25 
  At sua longarum Minyas iam cura viarum 
admonet inque ipso nequiquam tempore regem 
laetitiae meritique petunt. quem passus Iason 
vota prius captasque deis accendere praedas 
prominet atque oculos longe tenet, aurea si iam      30 
pellis et oblatis clarescant atria villis. 
ille autem iamiam vultus vocesque parantem 
ante capit rumpitque moras inque ipsa morantis 
prosilit ora viri talique effunditur ira: 
'orbe satos alio, sua litora regnaque habentes,      35 
quis furor has mediis tot fluctibus egit in oras 
quisve mei vos tantus amor? tu prima malorum 
causa mihi, tu, Phrixe gener! non te aequore mersum 
quo sor<or>, ut felix nullos nunc nomine Graios 
nossem ego! quis regum Pelias, quis Thessalus aut quae      40 
Graecia? quodnam hominum Minyae genus aut ubi cautes 
Cyaneae? venit Scythicas en hospes in oras. 
quinquaginta Asiam (pudet heu) penetrarit Iason 
exulibus meque ante alios sic spreverit una, 
una ratis, spolium ut vivo de rege reportet?      45 
ipsum offerre meos, ipsum <iam> pandere lucos 
imperet et nullo dignetur vincere bello? 
cur age non templis sacrata avellere dona 
omnibus atque ipsas gremiis abducere natas, 
praedo, libet? vobisne domos, vobisne parentes      50 
esse putem, ratis infandis quos sola rapinis 
saevaque pascit hiems et quos, credamus ut ipsis, 
rex suus inlisit pelago vetuitque reverti, 
scilicet Aeoliae pecudis poteretur ut auro? 
ante meus caesa descendet Caucasus umbra      55 
ac prior Haemonias repetet super aequora praedas, 
ante ego cum vittis cernam feralibus Hellen. 
si tamen his aliter perstas non cedere terris 
teque pudor cassi reditus movet ac latet una 
nescioquid plus puppe viris, haud ipse morabor      60 
quae petitis; modo nostra prior tu perfice iussa. 
Martius ante urbem longis iacet horridus annis 
campus et ardentes ac me quoque vomere presso, 
me quoque cunctantes interdum agnoscere tauri. 
his magis atque magis rabiem nunc nostra senectus      65 
luxuriemque dedit solitoque superbior ignis 
ore fremit. succede meae, fortissime, laudi 
et nostros recole, hospes, agros! nec semina derunt, 
quae prius ipse dabam, et messes, quas solus obibam. 
consiliis nox una satis tecumque retracta      70 
cumque tuis haec iussa deis, ac siquid in isto est 
robore praedicti venies in rura laboris. 
ipse incertus adhuc tenebris te protinus illis 
involvi flammisque velim, durare parumper 
an magis, everso iacias dum semina campo,      75 
ac tibi Cadmei dum dentibus exeat hydri 
miles et armata florescant pube novales.' 
  Filia prima trucis vocem mirata tyranni 
haesit et ad iuvenem pallentia rettulit ora 
contremuitque metu <ne> nescius audeat hospes      80 
seque miser ne posse putet. perstrinxerat horror 
ipsum etiam et maesta stabat defixus in ira. 
non ita Tyrrhenus stupet Ionius<que> magis<ter> 
qui iam te, Tiberine, tuens clarumque serena 
arce pharon praeceps subito nusquam ostia, nusquam      85 
Ausoniam videt et saevas accedere Syrtes. 
par tum tamen infando quae det responsa tyranno 
colligit et tandem obtutu consurgit ab alto. 
'non' ait 'hos reditus, non hanc, Aeeta, dedisti 
spem Minyis cum prima tuis pro moenibus arma      90 
induimus. quo versa fides? quos vestra volutant 
iussa dolos? alium hic Pelian, alia aequora cerno. 
quin agite [et] hoc omnes odiisque urgete tyranni 
imperiisque caput: numquam mihi dextera nec spes 
defuerit. mos iussa pati nec cedere duris.      95 
unum oro, seu me illa suis seges obruet hastis 
hauriet adverso seu crastinus ignis hiatu, 
nuntius hinc saevas Peliae mittatur ad aures 
hic periisse viros et me, si vestra fuisset 
ulla fides, reducem patriae potuisse referri.'      100 
  Talibus attonitos dictis natamque patremque 
linquit et infida praeceps prorumpit ab aula. 
at trepida et medios inter deserta parentes 
virgo silet nec fixa solo servare parumper 
lumina nec potuit maestos non flectere vultus      105 
respexitque fores et adhuc invenit euntem. 
visus et heu miserae tunc pulchrior hospes amanti 
discedens; tales umeros, ea terga relinquit. 
illa domum atque ipsos paulum procedere postes 
optat, at ardentes tenet intra limina gressus.      110 
qualis ubi extremas Io vaga sentit harenas 
fertque refertque pedem, tumido quam cogit Erinys 
ire mari Phariaeque vocant trans aequora matres, 
circuit haud aliter foribusque impendet apertis 
an melior Minyas revocet pater, oraque quaerens      115 
hospitis aut solo maeret defecta cubili 
aut venit in carae gremium refugitque sororis 
atque loqui conata silet rursusque recedens 
quaerit, ut Aeaeis hospes consederit oris 
Phrixus, ut aligeri Circen rapuere dracones.      120 
tum comitum visu fruitur miseranda suarum 
implerique nequit subitoque parentibus haeret 
blandior et patriae circumfert oscula dextrae. 
sic adsueta toris et mensae dulcis erili 
aegra nova iam peste canis rabieque futura      125 
ante fugam totos lustrat queribunda penates. 
tandem etiam molli semet sic increpat ira: 
'pergis,' ait 'demens, teque illius angit imago 
curaque, qui profuga forsan tenet alta carina 
quique meum patrias referet nec nomen ad urbes?      130 
quid me autem sic ille movet, superetne labores 
an cadat et tanto turbetur Graecia luctu? 
saltem, fata virum si iam suprema ferebant, 
iussus ad ignotos potius foret ire tyrannos 
o utinam et tandem non hac moreretur in urbe!      135 
namque et sidereo nostri de sanguine Phrixi 
dicitur et caram vidi indoluisse sororem 
seque ait has iussis actum miser ire per undas. 
at redeat quocumque modo meque ista precari 
nesciat atque meum non oderit ille parentem.'      140 
dixerat haec stratoque graves proiecerat artus, 
si veniat miserata quies, cum saevior ipse 
turbat agitque sopor; supplex hinc sternitur hospes, 
hinc pater. illa nova rumpit formidine somnos 
erigiturque toro. famulas carosque penates      145 
agnoscit, modo Thessalicas raptata per urbes: 
turbidus ut poenis caecisque pavoribus ensem 
corripit et saevae ferit agmina matris Orestes; 
ipsum angues, ipsum horrisoni quatit ira flagelli 
atque iterum infestae se fervere caede Lacaenae      150 
credit agens falsaque redit de strage dearum 
fessus et in miserae conlabitur ora sororis. 
  His ubi nequiquam nutantem Colchida curis 
Iuno videt necdum extremo parere furori 
non iam mentitae vultum vocemque resumit      155 
Chalciopes. quando ardor hebet leviorque pudori 
mensque obnixa malo, tenues sublimis in auras 
tollitur et fulvo Venerem vestigat Olympo. 
'sum memor ut ~tecum~ mecum partita laborem. 
illa nimis sed dura manet conversaque in iram      160 
et furias dolet ac me nunc decepta reliquit. 
i precor atque istum quo me frustratur amorem 
vince ~precor~ patriis ut tandem evadere tectis 
audeat atque meum casu defendere ab omni 
Aesoniden. quis illa sacris, quo freta veneno!      165 
illum etiam totis adstantem noctibus anguem, 
qui nemus omne suum quique aurea (respice porro) 
vellera tot spiris circum, tot ductibus implet, 
fallat et in somnos ingenti solvat ab orno. 
haec tibi nunc, Furiis atque ipsi cetera mando.'      170 
  Tum Venus aligerum mater sic fatur Amorum: 
'nec tibi cum primos adgressa es flectere sensus 
virginis ignotaque animum contingere cura 
defuimus, data continuo <quin> cingula soli 
nostra tibi, quis mota loco labefactaque cessit.      175 
haud satis est, sed me ipsa opus et cunctantia poscunt 
pectora me dubiusque pudor. iam foedera faxo 
Aesonii petat ipsa viri metuatque morari. 
tu fac luciferae citus ad delubra Dianae 
deveniat, sacras solita est ubi fundere taedas      180 
Colchis et aequali dominam lustrare caterva. 
nec te nunc Hecates subeat metus aut mea forte 
impediat ne coepta time. quin audeat opto: 
continuo transibit amor cantuque trilingui 
ipsam flammiferos cogam compescere tauros      185 
amplexumque pati.' volucrem tunc aspicit Irin 
festinamque iubet monitis parere Diones 
et iuvenem Aesonium praedicto sistere luco. 
protinus hinc Iris Minyas, Cytherea petivit 
Colchida, Caucaseis speculatrix Iuno resedit      190 
rupibus attonitos Aeaea in moenia vultus 
speque metuque tenens et adhuc ignara futuri. 
  Vix primas occulta Venus prospexerat arces, 
virginis ecce novus mentem perstringere languor 
incipit, ingeminant commotis questibus aestus.      195 
ergo iterum sensus varios super hospite volvens 
maeret et absenti nequiquam talia fatur: 
'si tibi Thessalicis, nunc si tua forte venenis 
mater et heu siqua est posset succurrere coniunx! 
quidne tuos virgo possim nisi flere labores?      200 
hoc satis ipse ~etiam spectare supremos~      201a 
ei mihi, ne casus etiam spectare supremos      201b 
atque iterum durae cogar comes ire sorori! 
et nunc ille sua non quemquam sorte moveri, 
non ullum meminisse putat cumque omnibus odit 
me quoque. siquando fuerit tamen ulla potestas      205 
illum ego qui diris cinis ultimus haeserit arvis 
ossaque quis tauri saevusque pepercerit ignis 
componam sedem<que> dabo. fas tunc mihi manes 
dilexisse viri tumuloque has reddere curas.' 
  Dixerat. ecce toro Venus improvisa resedit,      210 
sicut erat mutata deam mentitaque pictis 
vestibus et magica Circen Titanida virga. 
illa, velut lenti fallatur imagine somni, 
sic oculos incerta tenet magnique sororem 
paulatim putat esse patris. tum flebile gaudens      215 
prosiluit saevaeque ultro tulit oscula divae 
ac prior: 'o tandem, vix tandem reddita Circe 
dura tuis, quae te biiugis serpentibus egit par 
hinc fuga quaeve fuit patriis mora gratior oris? 
ante et Thessalicae Phasin petiere carinae      220 
perque tot infelix frustra vada venit Iason 
quam patriae te movit amor.' tum cetera rumpit 
occurritque Venus: 'tu nunc mihi causa viarum 
sola, tuae venio iam pridem ignava iuventae. 
cetera parce queri neu me meliora secutam      225 
argue; quippe etiam reputentur munera divum. 
omnibus hunc potius communem animantibus orbem 
communes et crede deos. patriam inde vocato 
qua redit itque dies, nec nos, o nata, malignus 
clauserit hoc uno semper sub frigore mensis.      230 
fas mihi non habiles, fas et tibi linquere Colchos. 
et nunc Ausonii coniunx ego regia Pici 
nec mihi flammiferis horrent ibi pascua tauris 
meque vides Tusci dominam maris: at tibi quinam 
Sauromatae, miseranda, proci? cui vadis Hibero,      235 
ei mihi, vel saevo coniunx non una Gelono?' 
  Illa deae contra iamdudum spernere voces. 
'non ita me immemorem magnae Perseidos,' inquit 
'cernis ut infelix thalamos ego cogar in illos. 
i precor atque illum pro me dimitte timorem.      240 
sed magis his miseram, quando potes, eripe curis 
unde metus aestusque mihi quaeque aspera, mater, 
perpetior dubiae iamdudum incendia mentis. 
nulla quies animo, nullus sopor, arida ~menti~. 
quaere malis nostris requiem mentemque repone,      245 
redde diem noctemque mihi, da prendere vestes 
somniferas ipsaque oculos componere virga. 
tu quoque nil, mater, prodes mihi; fortior ante 
sola fui. tristes thalamos infestaque cerno 
omnia, vipereos ipsi tibi surgere crines.'      250 
talia verba dabat conlapsaque flebat iniquae 
in Veneris Medea sinus pestemque latentem 
ossibus atque imi monstrabat pectoris ignem. 
  Occupat amplexu Venus et furialia figit 
oscula permixtumque odiis inspirat amorem      255 
dumque illam variis maerentem vocibus ambit 
inque alio sermone tenet 'quin hoc' ait 'audi 
atque attolle genas.' lacrimisque haec infit obortis: 
'cum levis a superis ad te modo laberer auris 
forte ratem primo fulgentem litore cerno      260 
qualem nostra suo numquam dimittere portu 
vellet adhuc omnes quae detinet insula nautas. 
unus ibi ante alios qui tum mihi pulchrior omnes 
visus erat, longeque ducem mirabar et ipsa, 
advolat atque unam comitum ratus esse tuarum      265 
"per tibi siquis," ait "morituri protinus horror 
et quem non meritis videas occurrere monstris, 
haec precor, haec dominae referas ad virginis aurem. 
tu fletus ostende meos. illi has ego voces, 
qua datur, hasque manus, ut possum, a litore tendo.      270 
ipsae quas mecum per mille pericula traxi 
defecere deae. spes et via sola salutis 
quam dederit, si forte dabit. ne vota repellat, 
ne mea totque animas, quales nec viderit ultra, 
dic precor auxilio iuvet atque haec nomina servet.      275 
ei mihi quod nullas hic possum exsolvere grates!      284 
at tamen hoc saeva corpus de morte receptum, 
hanc animam sciat esse suam! miserebitur ergo? 
dic" ait "an potius--?" strictumque ruebat in ensem. 
promisi (ne falle precor) cumque ipsa moverer 
adloquio casuque viri te passa rogari 
sum potius: tu laude nova, tu supplice digno      290 
dignior es et fama meis iam parta venenis. 
si Pelopis duros prior Hippodamia labores      276 
expediit totque ora simul vulgata procorum 
respiciens tandem patrios exhorruit axes, 
si dedit ipsa neci fratrem Minoia virgo, 
cur non hospitibus fas sit succurrere dignis      280 
te quoque et Aeaeos iubeas mitescere campos? 
occidat aeterna tandem Cadmeia morte 
iam seges et viso fumantes hospite tauri!' 
  Torserat illa gravi iamdudum lumina vultu      292 
vix animos dextramque tenens quin ipsa loquentis 
iret in ora deae; tanta pudor aestuat ira. 
iamque toro trepidas infelix obruit aures      296 
verba cavens; horror molles invaserat annos.      295 
nec quo ferre fugam nec quo se vertere posset      297 
prensa videt. rupta condi tellure premique 
iamdudum cupit ac diras evadere voces. 
illa sequi iubet et portis exspectat in ipsis      300 
saevus Echionia ceu Penthea Bacchus in aula 
deserit infectis per roscida cornua vittis, 
cum tenet ille deum pudibundaque tegmina matris 
tympanaque et mollem subito miser accipit hastam. 
haud aliter deserta pavet perque omnia circum      305 
fert oculos tectisque negat procedere virgo. 
contra saevus amor, contra periturus Iason 
urget et auditae crescunt in pectore voces. 
heu quid agat? videt externo se prodere patrem 
dura viro, famam scelerum iamque ipsa suorum      310 
prospicit et questu superos questuque fatigat 
Tartara. pulsat humum manibusque immurmurat uncis 
noctis eram Ditemque ciens, succurrere tandem 
morte velint ipsumque simul demittere leto 
quem propter furit. absentem saevissima poscit      315 
nunc Pelian, tanta iuvenem qui perderet ira: 
saepe suas misero promittere destinat artes, 
denegat atque una potius decernit ~in ira~ 
ac neque tam turpi cessuram semet amori 
proclamat neque opem ignoto viresque daturam      320 
atque toro proiecta manet, cum visa vocari 
rursus et impulso sonuerunt cardine postes. 
  Ergo ubi nescioquo penitus se numine vinci 
sentit et abscisum quicquid pudor ante monebat, 
tum thalami penetrale petit quae maxima norat      325 
auxilia Haemoniae quaerens pro rege carinae. 
utque procul magicis spirantia tecta venenis 
et saevae patuere fores oblataque contra 
omnia quae ponto, quae manibus eruit imis 
et quae sanguineo lunae destrinxit ab ore      330 
'tune sequeris' ait 'quidquam aut patiere pudendum 
cum tibi tot mortes scelerisque brevissima tanti 
effugia?' haec dicens qua non velocior ulla 
pestis erat toto nequiquam lumine lustrat 
cunctaturque super morituraque colligit iras.      335 
o nimium iucunda dies, quam cara sub ipsa 
morte magis! stetit <et> sese mirata furentem est. 
'occidis heu; primo potes hoc durare sub aevo? 
nec tu lucis' ait 'nec videris ulla iuventae 
gaudia, non dulces fratris pubescere malas?      340 
hunc quoque, quicumque est, crudelis, Iasona nescis 
morte perire tua, qui te nunc invocat unam, 
qui rogat et nostro quem primum in litore vidi? 
cur tibi fallaces placuit coniungere dextras 
tunc, pater, atque istis iuvenem non perdere monstris      345 
protinus? ipsa etiam, fateor, tunc ipsa volebam. 
testor cara tuas Circe Titania voces, 
te ducente sequor, tua me, grandaeva, fatigant 
consilia et monitis cedo minor.' haec ubi fata 
rursus ad Haemonii iuvenis curamque metumque      350 
vertitur, hunc solum propter seu vivere gaudens 
sive mori, quodcumque velit. maiora precatur 
carmina, maiores Hecaten immittere vires 
nunc sibi, nec notis stabat contenta venenis. 
cingitur inde sinus et, qua sibi fida magis vis      355 
nulla, Prometheae florem de sanguine fibrae 
Caucaseum promit nutritaque gramina monti, 
quae sacer ille nives inter tristesque pruinas 
durat alitque cruor cum viscere vultur adeso 
tollitur e scopulis et rostro inrorat aperto.      360 
idem nec longi languescit finibus aevi 
immortale virens, idem stat fulmina contra 
salvus et in mediis florescunt ignibus herbae. 
prima Hecate Stygiis duratam fontibus harpen 
intulit et validas scopulis effodit aristas,      365 
mox famulae monstrata seges, quae lampade Phoebes 
sub decima iuga feta metit saevitque per omnes 
reliquias saniemque dei. gemit inritus ille 
Colchidos ora tuens. totos tunc contrahit artus 
~monte~ dolor cunctaeque tremunt sub falce catenae.      370 
  Talibus infelix contra sua regna venenis 
induitur noctique tremens infertur opacae. 
dat dextram blandisque ~pavens vocem Venus osquam~ 
adloquiis iunctoque trahit per moenia passu. 
qualis adhuc teneros ubi primum pallida fetus      375 
mater ab excelso produxit in aera nido 
hortaturque sequi brevibusque insurgere pinnis; 
illos caerulei primus ferit horror Olympi 
iamque redire rogant adsuetaque quaeritur arbor. 
haud aliter caecae per moenia deficit urbis      380 
incedens horret<que> domos Medea silentes 
hic iterum extremae nequiquam in limine portae 
substitit atque iterum fletus animique soluti 
respexitque deam paulumque his vocibus haesit: 
'ipse rogat certe meque ipse implorat Iason?      385 
nullane culpa subest, labes non ulla pudoris, 
nullus amor? nec turpe viro servire precanti?' 
illa nihil contra vocesque abrumpit inanes. 
et iamiam magico per opaca silentia Colchis 
coeperat ire sono montanaque condere vultus      390 
numina cumque suis averti fontibus amnes. 
iam stabulis gregibusque pavor strepitusque sepulchris 
inciderat, stupet ipsa gravi nox tardior umbra. 
iamque tremens longe sequitur Venus. utque sub altas 
pervenere trabes divaeque triformis in umbram      395 
hic subito ante oculos nondum speratus Iason 
emicuit viditque prior conterrita virgo. 
atque hinc se profugam volucri Thaumantias ala 
sustulit, inde Venus dextrae dilapsa tenenti. 
obvius ut sera cum se sub nocte magistris      400 
impingit pecorique pavor qualesve profundum 
per chaos occurrunt caecae sine vocibus umbrae, 
haud secus in mediis noctis nemoris<que> tenebris 
inciderant ambo attoniti iuxtaque subibant 
abietibus tacitis aut immotis cyparissis      405 
adsimiles, rapidus nondum quas miscuit Auster. 
  Ergo ut erat vultu defixus uterque silenti 
noxque suum peragebat iter, iamiam ora levare 
Aesoniden farique cupit Medea priorem. 
quam simul effusis pavitantem fletibus heros      410 
flagrantesque genas vidit miserumque pudorem, 
has tandem voces dedit et solatus amantem [est] 
'fersne aliquam spem lucis?' ait. 'miserata laborem 
nempe venis? an et ipsa mea laetabere morte? 
ne precor infando similem te, virgo, parenti      415 
gesseris. haud tales decet inclementia vultus. 
hascine nunc grates, haec exspectata laborum 
dona dari decuit? sic te sub teste remitti 
fas mihi, virgo, ~tuum~? iustas da vocibus aures. 
nec pater ille tuus tantis me opponere monstris      420 
(quid meritum?) aut tales voluit <ex>pendere poenas. 
an iacet externa quod nunc mihi cuspide Canthus 
quodque meus vestris cecidit pro moenibus Iphis 
aut Scythiae tanta inde manus? iussisset abire 
perfidus atque suis extemplo cedere regnis.      425 
spem mihi promissam per quae discrimina rursus 
et reddat qua lege vides. occumbere tandem 
possumus idque sedet quam non quaecumque subire 
patris iussa tui. numquam sine vellere abibo 
hinc ego, degenerem nec tu me prima videbis.'      430 
  Haec ait. illa tremens, ut supplicis aspicit ora 
conticuisse viri iamque et sua verba reposci, 
nec quibus incipiat demens videt ordine nec quo 
quove tenus, prima cupiens effundere voce 
omnia, sed nec prima pudor dat verba timenti.      435 
haeret et attollens vix tandem lumina fatur: 
'quid, precor, in nostras venisti, Thessale, terras? 
unde mei spes ulla tibi tantosque petisti 
cur non ipse tua fretus virtute labores? 
nempe ego si patriis timuissem excedere tectis      440 
occideras, nempe hanc animam cras saeva manebant 
funera. Iuno ubi nunc, ubi nunc Tritonia virgo, 
sola tibi quoniam tantis in casibus adsum 
externae regina domus? miraris et ipse, 
credo, nec agnoscunt hae nunc Aeetida silvae.      445 
sed fatis sum victa tuis. cape munera supplex 
non mea teque iterum Pelias si perdere quaeret 
inque alios casus, alias <si> mittet ad urbes, 
heu formae ne crede tuae!' Titania iamque 
gramina Persaeasque sinu depromere vires      450 
coeperat. his iterum compellat Iasona dictis: 
'si tamen aut superis aliquam spem ponis <in istis> 
aut tua praesenti virtus [te] educere leto 
si te forte potest, etiam nunc deprecor, hospes, 
me sine et insontem misero dimitte parenti.'      455 
dixerat. extemplo (neque enim <im>matura ruebant 
sidera et extremum suspexerat axe Booten) 
cum gemitu et multo iuveni medicamina fletu 
non secus ac patriam pariter famamque decusque 
obicit. ille manu subit et vim corripit omnem.      460 
  Inde ubi facta nocens et non revocabilis umquam 
cessit ab ore pudor propiorque implevit Erinys, 
carmina nunc totos volvit figitque per artus 
Aesonidae et totum septeno murmure fertur 
per clipeum atque viro graviorem reddidit hastam      465 
iamque sui tauris languent absentibus ignes. 
'nunc age et has' inquit 'cristas galeamque resume 
quam modo funerea tenuit Discordia dextra. 
hanc iace per medias, cum verteris aequora, messes. 
protinus in sese conversa furoribus ibit      470 
cuncta phalanx atque ipse fremens mirabitur et me 
respiciet fortasse pater.' sic deinde locuta 
iam magis atque magis mentem super alta ferebat 
aequora, pandentes Minyas iam vela videbat 
se sine. tum vero extremo percussa dolore      475 
arripit Aesoniden dextra ac summissa profatur: 
'sis memor, oro, mei, contra memor ipsa manebo, 
crede, tui. quantum hinc aberis, dic quaeso, profundi? 
quod caeli spectabo latus? sed te quoque tangat 
cura mei quocumque loco, quoscumque per annos      480 
atque hunc te meminisse velis et nostra fateri 
munera, servatum pudeat nec virginis arte. 
ei mihi, cur nulli stringunt tua lumina fletus? 
an me mox merita morituram patris ab ira 
dissimulas? te regna tuae felicia gentis,      485 
te coniunx natique manent; ego prodita abibo 
nec queror et pro te lucem quoque laeta relinquam.' 
protinus hospes ad haec (tacitis nam cantibus illum 
flexerat et simili iamdudum adflarat amore) 
'tune' ait 'Aesoniden quicquam te velle relicta      490 
credis et ulla peti sine te loca? redde tyranno 
me potius, recipe ingratos atque exue cantus! 
quis mihi lucis amor? patriam cur amplius optem 
si non et genitor te primam amplectitur Aeson 
teque tuo longe fulgentem vellere gaudens      495 
spectat et ad primos procumbit Graecia fluctus? 
respice ad has voces et iam, precor, adnue, coniunx. 
per te, quae superis divisque potentior imis, 
perque haec, virgo, tuo redeuntia sidera nutu 
atque per has nostri iuro discriminis horas:      500 
umquam ego si meriti s<im> noctis <et> immemor huius, 
si te sceptra, domum, si te liquisse parentes 
senseris et me iam non haec promissa tuentem, 
tum me non tauros iuvet evasisse ferosque 
terrigenas, tum me tectis tua turbet in ipsis      505 
flamma tuaeque artes. nullus succurrere contra 
ingrato queat et siquid tu saevius istis 
adicias meque in medio terrore relinquas.' 
audiit atque simul meritis periuria poenis 
despondet questus semper Furor ultus amantis.      510 
  Haec ubi dicta, tamen perstant defixus uterque 
et nunc ora levant audaci laeta iuventa, 
ora simul totiens dulces rapientia visus, 
nunc deicit vultus aeger pudor et mora dictis 
redditur ac rursus conterret Iasona virgo:      515 
'accipe perdomitis quae deinde pericula tauris 
et quis in Aeolio maneat te vellere custos. 
nondum cuncta tibi, fateor, promissa peregi. 
saevior ingenti Mavortis in arbore restat, 
crede, labor. quem--tanta utinam fiducia nostri      520 
sit mihi nocturnaeque Hecates--<. . . . . . .      521a 
. . . . . . . . . . . . . . .> nostrique vigoris.'      521b 
dixerat utque virum doceat, quae monstra supersint, 
protinus immensis recubantem anfractibus anguem 
turbat et Haemonii subito ducis obicit umbram. 
ille, quod haud alias, stetit et trepidantia torsit      525 
sibila seque metu postquam sua vellera circum 
sustulit atque omnis spiris exhorruit arbor, 
incipit inde sequi et vacuo furit ore per auras. 
'quis fragor hic? quaenam tantae, dic, virgo, ruinae?' 
exclamat stricto Aesonides stans frigidus ense.      530 
illa tacet retinens tandemque ait angue represso: 
'hunc tibi postremum nostri parat ira parentis, 
heu miser, heu tantis iterum mihi care periclis. 
o utinam [ut] nullo te sim visura labore 
ipsam caeruleis squalentem nexibus ornum      535 
ipsaque pervigilis calcare volumina monstri. 
contingat bis deinde mori!' sic fata profugit 
seque sub extremis in moenia rettulit umbris. 
  Et iam puniceo regem spes vana sub ortu 
extulerat, quantis nox una diremerit undis      540 
Aesoniden, liberne freto iam vultus aperto 
utque prius totum sileat mare, dumque ea longe 
explorare ~quaeat~, contra venit Arcas Echion 
dicta ferens iam Circaeis Mavortis in agris 
stare virum, daret aeripedes in proelia tauros.      545 
rex 'vocor en ultro' dixit seque abripit aula 
'vos mihi nunc primum ~in flammas~ invertite, tauri, 
aequora, nunc totas aperite et volvite flammas. 
exeat Haemonio messis memoranda colono. 
tuque tuum pestem in Graium da, nata, draconem      550 
ipsius aspectu pereant in velleris, ipsa 
terga mihi diros servent infecta cruores.' 
fatur et effusis pandi iubet aequora tauris. 
pars et Echionii subeunt immania dentis 
semina, pars diri portant grave robur aratri.      555 
at sua magnanimum contra Pagasaea iuventus 
prosequitur stipatque ducem. tum maxima quisque 
dicta dedit saevisque procul discessit ab agris. 
fixerat ille gradus totoque ex agmine solus 
stabat ut extremis desertus ~ab orbibus axis~,      560 
quem iam lassa dies Austrique ardentis harenae 
aut quem Rhipaeas exstantem rursus ad arces 
nix et caerulei Boreae ferus abstulit horror; 
cum subito attoniti longissima Phasidis unda 
Caucaseaeque trabes omnisque Aeetia tellus      565 
fulsit et ardentes stabula effudere tenebras. 
ac velut ex una siquando nube corusci 
ira Iovis torsit geminos mortalibus ignes 
aut duo cum pariter ruperunt vincula venti 
dantque fugam, sic tunc claustris evasit uterque      570 
taurus et immani proflavit turbine flammas 
arduus atque atro volvens incendia fluctu. 
horruit Argoae legio ratis, horruit audax 
qui modo virgineis servari cantibus Idas 
flebat et invito prospexit Colchida vultu.      575 
non tulit ipse moras seseque immisit Iason, 
diversos postquam ire videt, galeamque minantem 
quassat <et> errantem dextra ciet obvius ignem. 
ut tandem stetit et torvo se lumine flexit, 
qui prior adversi respexit Iasonis arma,      580 
cunctatus paulum subito furit. aequora non sic 
in scopulos irata ruunt eademque recedunt 
fracta retro. bis fulmineis se flatibus infert 
obnubitque virum, sed non incendia Colchis 
adspirare sinit clipeoque inliditur ignis      585 
frigidus et viso pallescit flamma veneno. 
inicit Aesonides dextram atque ardentia vincit 
cornua, dein totis propendens viribus haeret. 
ille virum atque ipsam tunc te, Medea, recusans 
concutit et tota nitentem carminis ira      590 
portat; iners tandem gravius mugire recedens 
incipit et fesso victus descendere cornu. 
respicit hinc socios immania vincula poscens 
Aesonides iamque ora premit trahiturque trahitque 
obnixusque genu superat cogitque trementes      595 
sub iuga aena toros. alium dehinc turbida Colchis 
exarmat lentumque offert timideque minantem 
iamque propinquanti noctem[que] implicat. ille fatiscens 
in caput inque umeros ipsa vi molis et irae 
proruit. invadit totusque incumbit Iason      600 
desuper atque suis defixum flatibus urget 
utque dedit vinclis validoque obstrinxit aratro 
suscitat ipse genu saevaque agit insuper hasta, 
non secus a medio quam si telluris hiatu 
terga recentis equi primumque invasit habenis      605 
murmur et in summa Lapithes apparuit Ossa. 
  Ille, velut campos Libyes ac pinguia Nili 
fertilis arva secet, plena sic semina dextra 
spargere gaudet agris oneratque novalia bello. 
Martius hic primum ter vomere fusus ab ipso      610 
clangor et ex omni sonuerunt cornua sulco, 
bellatrix tunc gleba quati pariterque creari 
armarique phalanx totisque insurgere campis. 
cessit et ad socios paulum se rettulit heros 
opperiens ubi prima sibi daret agmina tellus.      615 
at vero ut summis iam rura recedere cristis 
vidit et infesta vibrantes casside terras 
advolat atque, imo tellus qua proxima collo 
necdum umeri videre diem, prior ense sequaci 
aequat humo truncos; rutilum thoraca sequenti      620 
aut primas a matre manus premit obvius ante. 
nec magis aut illis aut illis milibus ultra 
sufficit, ad dirae quam cum Tirynthius Hydrae 
agmina Palladios defessus respicit ignes. 
ergo iter<um> ad socias convertere Colchidos artes      625 
et galeae nexus ac vincula dissipat imae 
cunctaturque tamen totique occurrere bello 
ipse cupit. spes nulla datur, sic undique densant 
terrigenae iam signa duces clamorque tubaeque. 
iamque omnes videre virum iamque omnia contra      630 
tela volant. tum vero amens discrimine tanto 
quam modo Tartareo galeam dedit illa veneno 
in medios torsit; conversae protinus hastae.      634 
qualis ubi atto<nitos> maestae Phrygas annua Matris 
ira vel exsectos lacerat Bellona comatos, 
haud secus accensas subito Medea cohortes 
implicat et miseros agit in sua proelia fratres. 
omnis ibi Aesoniden sterni putat, omnibus ira 
aequalis. stupet Aeetes ultroque furentes      640 
ipse viros revocare cupit, sed cuncta iacebant 
agmina nec quisquam primus ruit aut super ullus 
linquitur atque hausit subito sua funera tellus. 
  Protinus in fluvium fumantibus evolat armis 
Aesonides, qualis Getico de pulvere Mavors      645 
intrat equis uritque gravem sudoribus Hebrum 
aut niger ex antris rutilique a fulminis aestu 
cum fugit et Siculo respirat in aequore Cyclops. 
redditus hinc tandem sociosque amplexus ovantes 
haud iam mendacem promissa reposcere regem      650 
dignatur nec, si ipse sibi terga ingerat ultro 
qui pepigit, velit in pacem dextramque reverti 
amplius. ambo truces, ambo abscessere minantes.
 
 
 
 
 
	 Valerius Flaccus 
	 The Latin Library 
	 The Classics Page