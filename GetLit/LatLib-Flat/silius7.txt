Silius, Liber VII
		 

		 
		 
	 
	
 

 SILIUS ITALICUS PUNICA LIBER SEPTIMUS
 

 

 Interea trepidis Fabius spes unica rebus. 
ille quidem socios atque aegram uulnere praeceps 
Ausoniam armabat uiridique ad dura laborum 
bellator senio iam castra mouebat in hostem, 
sed mens humana maior non tela nec enses    5 
nec fortis spectabat equos. tot milia contra 
Poenorum inuictumque ducem, tot in agmina solus 
ibat et in sese cuncta arma uirosque gerebat. 
ac ni sacra seni uis impressumque fuisset 
sistere Fortunam cunctando aduersa fouentem,    10 
ultima Dardanii transisset nominis aetas. 
ille modum superis in Punica castra fauoris 
addidit et Libyae finem inter prospera bella 
uincendi statuit. tumefactum cladibus ille 
Hesperiis lento Poenum moderamine lusit.    15 
summe ducum, qui regna iterum labentia Troiae 
et fluxas Latii res maiorumque labores, 
qui Carmentis opes et regna Euandria seruas, 
surge, age et emerito sacrum caput insere caelo. 
 At Libyae ductor, postquam noua nomina lecto    20 
dictatore uigent, raptim mutata Latinis 
imperia haud frustra reputans, cognoscere hauebat, 
quae fortuna uiro, quodnam decus, ultima fessis 
ancora cur Fabius, quem post tot Roma procellas 
Hannibali putet esse parem. feruore carentes    25 
angebant anni fraudique inaperta senectus. 
ocius accitum captiuo ex agmine poscit 
progeniem ritusque ducis dextraeque labores. 
Cilnius, Arreti Tyrrhenis ortus in oris, 
clarum nomen erat. sed laeua adduxerat hora    30 
Ticini iuuenem ripis, fususque ruentis 
uulnere equi Libycis praebebat colla catenis. 
hic ardens exire malis et rumpere uitam, 
'Non cum Flaminio tibi res, nec feruida Gracchi 
in manibus consulta:' inquit 'Tirynthia gens est;    35 
quam si fata tuis genuissent, Hannibal, oris, 
terrarum imperium Carthaginis arce uideres. 
non ego te longa serie per singula ducam. 
hoc sat erit: nosces Fabios certamine ab uno. 
Veientum populi uiolata pace negabant    40 
acceptare iugum, ac uicino Marte furebat 
ad portas bellum, consulque ciebat ad arma. 
dilectus uetiti, priuataque castra penates 
Herculei impleuere. domo, mirabile, ab una 
patricius iunctis exercitus ibat in armis.    45 
ter centum exiluere duces. quocumque liberet 
uno non pauidus rexisses bella magistro. 
sed dirum egressis omen: Scelerata minaci 
stridentis sonitu tremuerunt limina portae, 
maximaque Herculei mugiuit numinis ara.    50 
inuasere hostem, numerarique aspera uirtus 
haud est passa uiros, et plures milite caedes. 
saepe globo densi, saepe et per deuia passim 
dispersi subiere uices, meritique labore 
aequato, nulli quisquam uirtute secundus,    55 
ducere ter centum Tarpeia ad templa triumphos. 
spes heu fallaces oblitaque corda, caducum 
mortali quodcumque datur! grex ille uirorum, 
qui Fabia gente incolumi deforme putabat 
publica bella geri, pariter cecidere deorum    60 
inuidia, subitis circumuenientibus armis. 
nec tamen occisos est cur laetere. supersunt 
quot tibi si<n>t Libyaeque satis: certauerit unus 
ter centum dextris. tam uiuida membra laborque 
prouidus et cauta sollertia tecta quiete.    65 
nec uero, calidi, nunc tu, cui sanguinis aetas, 
foderis in pugna uelocius ilia planta 
bellatoris equi frenisque momorderis ora.' 
quem cernens auidum leti post talia Poenus, 
'Nequiquam nostras, demens,' ait 'elicis iras    70 
et captiua paras moriendo euadere uincla. 
uiuendum est. arta seruentur colla catena.' 
haec iuuenis, diuisque tumens ausisque secundis. 
 At patres Latiasque nurus raptabat ad aras 
cura deum. maesto suffusae lumina uultu    75 
femineus matres graditur chorus: ordine longo 
Iunoni pallam conceptaque uota dicabant: 
'Huc ades, o regina deum, gens casta precamur 
et ferimus, digno quaecumque est nomine, turba 
Ausonidum pulchrumque et, acu et subtemine fuluo    80 
quod nostrae neuere manus, uenerabile donum. 
ac dum decrescit matrum metus, hoc tibi, diua, 
interea uelamen erit. si pellere nostris 
Marmaricam terris nubem dabis, omnis in auro 
pressa tibi uaria fulgebit gemma corona.'    85 
necnon et proprio uenerantur Pallada dono 
Phoebumque armigerumque deum primamque Dionen. 
tanta adeo, cum res trepidae, reuerentia diuum 
nascitur: at rarae fumant felicibus arae. 
 Dum Roma antiquos templis indicit honores,    90 
iam Fabius, tacito procedens agmine et arte 
bellandi lento similis, praecluserat omnis 
fortunaeque hostique uias. discedere signis 
haud licitum, summumque decus, quo tollis ad astra 
imperii, Romane, caput, parere docebat.    95 
uerum ubi prima satis conspecta in montibus altis 
signa procul fulsitque nouis exercitus armis, 
arrectae spes Sidonii, feruetque secundis 
fortunae iuuenis. uincendi sola uidetur, 
quod nondum steterint acies, mora: 'Pergite,' clamat    100 
'ite citi, ruite ad portas, propellite uallum 
pectoribus. quantum campi distamus, ad umbras 
tantum hosti superest. resides ad bella uocantur, 
quis pudeat certare, senes. quodcumque uidetis, 
hoc reliquum est, primo damnatum ut inutile bello.    105 
en, ubi nunc Gracchi atque ubi nunc sunt fulmina gentis 
Scipiadae? pulsi Ausonia non ante pauentem 
dimisere fugam quam terror ad ultima mundi 
Oceanumque tulit. profugus nunc errat uterque 
nomina nostra tremens et ripas seruat Hiberi.    110 
est etiam, cur Flaminio mihi gloria caeso 
creuerit, et titulis libeat cur figere nostris 
crudum Marte uiri nomen. quot demere noster 
huic annos Fabio gladius ualet! et tamen audet. 
audeat. haud ultra faxo spectetur in armis.'    115 
 Talia uociferans uolucri rapit agmina cursu 
ac praeuectus equo nunc dextra prouocat hostem 
nunc uoce increpitat, missa nunc eminus hasta 
fertur ouans pugnaeque agitat simulacra futurae: 
ut Thetidis proles Phrygiis Vulcania campis    120 
arma tulit, clipeo amplexus terramque polumque 
maternumque fretum totumque in imagine mundum. 
 Cassarum sedet irarum spectator et alti 
celsus colle iugi domat exultantia corda 
infractasque minas dilato Marte fatigat    125 
sollers cunctandi Fabius, ceu nocte sub atra 
munitis pastor stabulis per ouilia clausum 
impauidus somni seruat pecus: effera saeuit 
atque impasta trucis ululatus turba luporum 
exercet morsuque quatit restantia claustra.    130 
 Inritus incepti mouet inde atque Apula tardo 
arua Libys passu legit ac nunc ualle residit 
conditus occulta, si praecipitare sequentem 
atque inopinata detur circumdare fraude, 
nunc nocturna parat caecae celantibus umbris    135 
furta uiae retroque abitum fictosque timores 
adsimulat, tum castra citus deserta relicta 
ostentat praeda atque inuitat prodigus hostem: 
qualis Maeonia passim Maeandrus in ora, 
cum sibi gurgitibus flexis reuolutus oberrat.    140 
nulla uacant incepta dolis: simul omnia uersat 
miscetque exacuens uaria ad conamina mentem, 
sicut aquae splendor radiatus lampade solis 
dissultat per tecta uaga sub imagine uibrans 
luminis et tremula laquearia uerberat umbra.    145 
iamque dolore furens ita secum immurmurat ira: 
'Obuia si primus nobis hic tela tulisset, 
nullane nunc Trebiae et Trasimenni nomina? nulli 
lugerent Itali? numquam Phaethontius amnis 
sanguinea pontum turbasset decolor unda?    150 
inuentum, dum se cohibet terimurque sedendo, 
uincendi genus. en quotiens, uelut obuius iret, 
discinxit ratione dolos fraudesque resoluit.' 
haec secum, medio somni cum bucina noctem 
diuideret, iamque excubias sortitus iniquas    155 
tertius abrupta uigil iret ad arma quiete. 
uertit iter Daunique retro tellure relicta 
Campanas remeat notus populator in oras. 
hic uero, intrauit postquam uberis arua Falerni 
(diues ea et numquam tellus mentita colono),    160 
addunt frugiferis inimica incendia ramis. 
 Haud fas, Bacche, tuos tacitum tramittere honores, 
quamquam magna incepta uocent. memorabere, sacri 
largitor laticis, grauidae cui nectare uites 
nulli dant prelis nomen praeferre Falernis.    165 
Massica sulcabat meliore Falernus in aeuo 
ensibus ignotis senior iuga. pampinus umbras 
nondum uua uiridis nudo texebat in aruo, 
pocula nec norant sucis mulcere Lyaei, 
fonte sitim et pura soliti defendere lympha.    170 
attulit hospitio pergentem ad litora Calpes 
extremumque diem pes dexter et hora Lyaeum, 
nec pigitum paruosque lares humilisque subire 
limina caelicolam tecti. cepere uolentem 
fumosi postes et ritu pauperis aeui    175 
ante focos mensae, laetus nec senserat hospes 
aduenisse deum. sed enim de more parentum 
grato cursabat studio instabatque senectae, 
donec, opes festas, puris nunc poma canistris 
composuit, nunc inriguis citus extulit hortis    180 
rorantis umore dapes, tum lacte fauisque 
distinxit dulcis epulas nulloque cruore 
polluta castus mensa Cerealia dona 
attulit ac primum Vestae detersit honorem 
undique et in mediam iecit libamina flammam.    185 
deesse tuos latices, hac sedulitate senili 
captus, Iacche, uetas. subito, mirabile dictu, 
fagina pampineo spumarunt pocula suco, 
pauperis hospitii pretium, uilisque rubenti 
fluxit mulctra mero, et quercu in cratera cauata    190 
dulcis odoratis umor sudauit ab uuis. 
'En cape' Bacchus ait 'nondum tibi nota, sed olim 
uiticolae nomen peruulgatura Falerni 
munera,' et haud ultra latuit deus. inde nitentem 
lumine purpureo frontem cinxere corymbi,    195 
et fusae per colla comae, dextraque pependit 
cantharus, ac uitis thyrso delapsa uirenti 
festas Nysaeo redimiuit palmite mensas. 
nec facilis laeto certasse, Falerne, sapori, 
postquam iterata tibi sunt pocula, iam pede risum,    200 
iam lingua titubante moues, patrioque Lyaeo 
tempora quassatus, grates et praemia digna 
uix intellectis conaris reddere uerbis, 
donec composuit luctantia lumina Somnus, 
Somnus, Bacche, tibi comes additus. hinc ubi primo    205 
ungula dispersit rores Phaethontia Phoebo, 
uuiferis late florebat Massicus aruis 
miratus nemora et lucentis sole racemos. 
it monti decus, atque ex illo tempore diues 
Tmolus <et> ambrosiis Ariusia pocula sucis    210 
ac Methymna ferox lacibus cessere Falernis. 
 Haec tum uasta dabat terrisque infestus agebat 
Hannibal, et sicci stimulabant sanguinis enses, 
ludificante ducem Fabio. iamque improba castris 
Ausoniis uota et pugnandi praua libido    215 
gliscebat: proni decurrere monte parabant. 
 Da famae, da, Musa, uirum, cui uincere bina 
concessum castra et geminos domitare furores. 
'Feruida si nobis corda abruptumque putassent 
ingenium patres et si clamoribus' inquit    220 
'turbari facilem mentem, non ultima rerum 
et deplorati mandassent Martis habenas. 
stat pensata diu belli sententia: uincam 
seruare inuitos urgentisque ultima fata. 
nulli per Fabium e uobis cecidisse licebit.    225 
si lucis piget et supremis esse cupido est 
nominis Ausonii taedetque in tempore tali 
nullum clade noua claraeque fragore ruinae 
insignem fecisse locum, reuocandus ab atris 
Flaminius uobis est sedibus. ille ruendi    230 
iam dudum properans signum auspiciumque dedisset. 
an nondum praeceps uicinaque fata uidetis? 
una, ut debellet, satis est uictoria Poeno. 
state, uiri, et sentite ducem. cum optabile tempus 
deposcet dextras, tunc ista ferocia dicta    235 
aequentur factis. non est, mihi credite, non est 
arduus in pugnas ferri labor: una reclusis 
omnes iam portis in campum effuderit hora. 
magnum illud solisque datum, quos mitis euntis 
Iuppiter aspexit, magnum est ex hoste reuerti.    240 
fortunae Libys incumbit flatuque secundo 
fidit agens puppim. dum desinat aura sinusque 
destituat tumidos subducto flamine uentus, 
in rem cunctari fuerit. non ulla perenni 
amplexu Fortuna fouet. iam copia quanto    245 
artior et nullo Tyriis certamine quantum 
detritum est famae! quin inter cetera nostra 
haud laude afuerit, modo qui++sed parcere dictis 
sit melius. iam uos acies et proelia et hostem 
poscitis? o maneat, superi, fiducia talis!    250 
interea exclusa maioris sorte pericli 
me solum, quaeso, toti me opponite bello.' 
his dictis fractus furor et rabida arma quierunt: 
ut, cum turbatis placidum caput extulit undis 
Neptunus totumque uidet totique uidetur    255 
regnator ponto, saeui fera murmura uenti 
dimittunt nullasque mouent in frontibus alas, 
tum sensim infusa tranquilla per aequora pace 
languentes tacito lucent in litore fluctus. 
 Sensit cura sagax Poeni fraudisque ueneno    260 
adgreditur mentes. pauca atque haec ruris auiti 
iugera nec multis Fabius uertebat aratris: 
Massicus uuiferis addebat nomina glaebis. 
hinc pestem placitum moliri et spargere causas 
in castra ambiguas. ferro flammisque pepercit    265 
suspectamque loco pacem dedit arte maligna 
ceu clandestino traheretur foedere bellum. 
 Intellectus erat Fabio, Tyriosque uidebat 
dictator saeuire dolos. sed non uacat ~aegre 
inuidiam gladios inter lituosque timere    270 
et dubia morsus famae depellere pugna, 
donec reptantem et nequiquam saepe trahendo 
huc illuc castra scrutantem proelia Poenum, 
qua nemorosa iuga et scopulosi uertice colles 
exurgunt, clausit sparsa ad diuortia turma.    275 
hinc Laestrygoniae saxoso monte premebant 
a tergo rupes, undosis squalida terris 
hinc Literna palus, nec ferri aut militis usum 
poscebat regio, saeptos sed fraude locorum 
arta fames poenas miserae exactura Sagunti    280 
urgebat, finisque aderat Carthaginis armis. 
 Cuncta per et terras et lati stagna profundi 
condiderat somnus, positoque labore dierum 
pacem nocte datam mortalibus orbis agebat. 
at non Sidonium curis flagrantia corda    285 
ductorem uigilesque metus haurire sinebant 
dona soporiferae noctis. nam membra cubili 
erigit et fului circumdat pelle leonis, 
qua super instratos proiectus gramine campi 
presserat ante toros. tunc ad tentoria fratris    290 
fert gressus uicina citos. nec degener ille 
belligeri ritus taurino membra iacebat 
effultus tergo et mulcebat tristia somno. 
haud procul hasta uiri terrae defixa propinquae, 
et dir<a> e summa pendebat cuspide cassis;    295 
at clipeus circa loricaque et ensis et arcus 
et telum Baliare simul tellure quiescunt. 
iuxta lecta manus, iuuenes in Marte probati, 
et sonipes strato carpebat gramina dorso. 
ut pepulere leuem intrantis uestigia somnum,    300 
'Heus!' inquit (pariterque manus ad tela ferebat) 
'quae te cura uigil fessum, germane, fatigat?' 
ac iam constiterat sociosque in caespite fusos 
incussa reuocat castrorum ad munera planta, 
cum Libyae ductor: 'Fabius me noctibus aegris,    305 
in curas Fabius nos excitat, illa senectus 
heu fatis quae sola meis currentibus obstat! 
cernis ut armata circumfundare corona, 
et uallet clausos collectus miles in orbe<m>. 
uerum, age, nunc quando res artae, percipe porro    310 
quae meditata mihi. latos correpta per agros 
armenta adsueto belli de more secuntur. 
cornibus arentis edicam innectere ramos 
sarmentique leuis fronti religare maniplos, 
admotus cum feruorem disperserit ignis    315 
ut passim exultent stimulante dolore iuuenci 
et uaga per collis ceruice incendia iactent. 
tum terrore nouo trepidus laxabit iniquas 
custos excubias maioraque nocte timebit. 
si cordi consulta (moras extrema recusant)    320 
accingamur' ait. gemino tentoria gressu 
inde petunt. ingens clipeo ceruice reposta 
inter equos interque uiros interque iacebat 
capta manu spolia et rorantia caede Maraxes 
ac dirum, in somno ceu bella capesseret, amens    325 
clamorem tum forte dabat dextraque tremente 
arma toro et notum quaerebat feruidus ensem. 
huic Mago, inuersa quatiens ut dispulit hasta 
bellantem somnum, 'Tenebris, fortissime ductor, 
iras compesce atque in lucem proelia differ.    330 
ad fraudem occultamque fugam tutosque receptus 
nunc nocte utendum est. arentis nectere frondes 
cornibus et latis accensa immittere siluis 
armenta, oppositi reserent quo claustra manipli, 
germanus parat atque obsessa euellere castra.    335 
emergamus, et hic Fabio persuadeat astus 
non certare dolis.' nihil hinc cunctante, sed acris 
incepti laeto iuuene, ad tentoria Acherrae 
festinant, cui parca quies minimumque soporis, 
nec notum somno noctes aequare: feroci    340 
peruigil inseruibat equo fessumque leuabat 
tractando et frenis ora exagitata fouebat. 
at socii renouant tela arentemque cruorem 
ferro detergent et dant mucronibus iras. 
quid fortuna loci poscat, quid tempus, et ipsi    345 
quaenam agitent, pandunt et coeptis ire ministrum 
haud segnem hortantur. discurrit tessera castris, 
intentiquo docent, quae sint properanda, mone<n>tque 
quisque suos: instat trepidis stimulatque ruentis 
nauus abire timor, dum caeca silentia dumque    350 
maiores umbrae. rapida iam subdita peste 
uirgulta atque altis surgunt e cornibus ignes. 
hic uero ut, gliscente malo et quassantibus aegra 
armentis capita, adiutae pinguescere flammae 
coepere et uincens fumos erumpere uertex,    355 
per collis dumosque (lues agit atra) per altos 
saxosi scopulos montis lymphata feruntur 
corpora anhela boum, atque obsessis naribus igni 
luctantur frustra rabidi mugire iuuenci. 
per iuga, per uallis errat Vulcania pestis    360 
nusquam stante malo, uicinaque litora fulgent: 
quam multa adfixus caelo sub nocte serena 
fluctibus e mediis sulcator nauita ponti 
astra uidet, quam multa uidet, feruoribus atris 
cum Calabros urunt ad pinguia pabula saltus,    365 
uertice Gargani residens incendia pastor. 
 At facie subita uolitantum montibus altis 
flammarum, quis tunc ce<ci>dit custodia sorti, 
horrere atque ipsos nullo spargente uagari 
credere et indomitos pasci sub collibus ignes.    370 
caelone exciderint, et magna fulmina dextra 
torserit Omnipotens, an caecis rupta cauernis 
fuderit egestas accenso sulphure flammas 
infelix tellus, media in formidine quaerunt. 
iamque abeunt, faucesque uiae citus occupat armis    375 
Poenus et in patulos exultans emicat agros. 
huc tamen usque uigil processerat arte regendi 
dictator Trebiam et Tusci post stagna profundi, 
esset ut Hannibali Fabium Romanaque tela 
euasisse satis. quin et uestigia pulsi    380 
et gressus premeret castris, ni sacra uocarent 
ad patrios ueneranda deos. tum uersus ad urbem 
adloquitur iuuenem, cui mos tramittere signa 
et belli summam primasque iubebat habenas, 
atque his praeformat dictis fingitque monendo:    385 
'Si factis nondum, Minuci, te cauta probare 
erudiit Fortuna meis, nec ducere uerba 
ad uerum decus ac prauis arcere ualebunt. 
uidisti clausum Hannibalem. nil miles et alae 
iuuere aut densis legio conferta maniplis.    390 
testor te, solus clausi nec deinde morabor. 
dis sine me libare dapem et sollemnia ferre: 
hunc iterum atque iterum uinctum uel montibus altis 
amnibus aut rapidis (modo pugna absistite) tradam. 
interea (crede experto, non fallimus) aegris    395 
nil mouisse salus rebus. sit gloria multis 
et placeat, quippe egregium, prosternere ferro 
hostem, sed Fabio sit uos seruasse triumphus. 
plena tibi castra atque intactus uulnere miles 
creditur: hos nobis (erit haec ti<bi> gloria) redde.    400 
iam cernes Libycum hu<i>c uallo adsultare leonem, 
iam praedas offerre tibi, iam uertere terga, 
respectantem adeo atque iras cum fraude coquentem. 
claude, oro, castra et cunctas spes eripe pugnae. 
haec monuisse satis. sed si compescere corda    405 
non datur oranti, magno te iure pioque 
dictator capere arma ueto.' sic castra relinquens 
uallarat monitis ac se referebat ad urbem. 
 Ecce autem flatu classis Phoenissa secundo 
litora Caietae Laestrygoniosque recessus    410 
sulcabat rostris portusque intrarat apertos 
ac totus multo spumabat remige pontus, 
cum trepidae fremitu uitreis e sedibus antri 
aequoreae pelago simul emersere sorores 
ac possessa uident infestis litora proris.    415 
tum magno perculsa metu Nereia turba 
attonitae propere refluunt ad limina nota, 
Telebou<m> medio surgunt qua regna profundo 
pumiceaeque procul sedes. immanis in antro 
conditur abrupto Proteus ac spumea late    420 
cautibus obiectis reiectat caerula uates. 
is postquam (sat gnarus enim rerumque metusque) 
per uarias lusit formas et terruit atri 
serpentis squamis horrendaque sibila torsit 
aut fremuit toruo mutatus membra leone,    425 
'Dicite,' ait 'quae causa uiae? quisue ora repente 
peruasit pallor? cur scire futura libido?' 
 Ad quae Cymodoce, Nympharum maxima natu 
Italidum: 'Nosti nostros, praesage, timores. 
quid Tyriae classes ereptaque litora nobis    430 
portendunt? num migrantur Rhoeteia regna 
in Libyam superis? aut hos Sarranus habebit 
nauita iam portus? patria num sede fugatae 
Atlantem et Calpen extrema habitabimus antra?' 
 Tunc sic euoluens repetita exordia retro    435 
incipit ambiguus uates reseratque futura: 
'Laomedonteus Phrygia cum sedit in Ida 
pastor et errantis dumosa per auia tauros 
arguta reuocans ad roscida pascua canna 
audiuit sacrae lentus certamina formae,    440 
tum matris currus niueos agitabat olores 
tempora sollicitus litis seruasse Cupido. 
paruulus ex umero corytos et aureus arcus 
fulgebat, nutuque uetans trepidare parentem 
monstrabat grauidam telis se ferre pharetram.    445 
ast alius niuea comebat fronte capillos, 
purpureos alius uestis religabat amictus. 
cum sic suspirans roseo Venus ore decoros 
adloquitur natos: "Testis certissima uestrae 
ecce dies pietatis adest. quis credere saluis    450 
hoc ausit uobis? de forma atque ore (quid ultra 
iam superest rerum?) certat Venus. omnia paruis 
si mea tela dedi blando medicata ueneno, 
si uester, caelo ac terris qui foedera sancit, 
stat supplex, cum uultis, auus: uictoria nostra    455 
Cypron Idymaeas referat de Pallade palmas, 
de Iunone Paphos centum mihi fumet in aris." 
dumque haec aligeris instat Cytherea, sonabat 
omne nemus gradiente dea. iam bellica uirgo, 
aegide deposita et qua adsuetum casside crinem    460 
inuoluit, nec compta tamen pacemque serenis 
condiscens oculis, ibat lucoque ferebat 
praedicto sacrae uestigia concita plantae. 
parte alia intrabat iussis Saturnia siluis, 
iudicium Phrygis et fastus pastoris et Iden    465 
post fratris latura toros. postrema nitenti 
adfulsit uultu ridens Venus: omnia circa 
et nemora et penitus frondosis rupibus antra 
spirantem sacro traxerunt uertice odorem. 
nec iudex sedisse ualet, fessique nitoris    470 
luce cadunt oculi, ac metuit dubitasse uideri. 
sed uictae fera bella deae uexere per aequor, 
atque excisa suo pariter cum iudice Troia. 
tum pius Aeneas terris iactatus et undis 
Dardanios Itala posuit tellure penatis.    475 
dum cete ponto innabunt, dum sidera caelo 
lucebunt, dum sol Indo se litore tollet, 
hic regna et nullae regnis per saecula metae. 
at uos, o natae, currit dum immobile filum, 
Hadriaci fugite infaustas Sasonis harenas.    480 
sanguineis tumidus ponto miscebitur undis 
Aufidus et rubros impellet in aequora fluctus, 
damnatoque deum quondam per carmina campo 
Aetolae rursus Teucris pugnabitis umbrae. 
Punica Romuleos quatient mox spicula muros,    485 
multaque Hasdrubalis fulgebit strage Metaurus. 
hinc ille in furto genitus patruique piabit 
idem ultor patrisque necem; tum litus Elissae 
implebit flammis auelletque Itala Poenum 
uiscera torrentem et propriis superabit in oris.    490 
huic Carthago armis, huic Africa nomine cedet, 
hic dabit ex sese qui tertia bella fatiget 
et cinerem Libyae ferat in Capitolia uictor.' 
 Quae dum arcana deum uates euoluit in antro, 
iam monita et Fabium bellique equitumque magister    495 
exuerat mente ac praeceps tendebat in hostem. 
pascere nec Poenus prauum ac nutrire furorem 
deerat et, ut paruo maiora ad proelia damno 
eliceret, dabat interdum simulantia terga: 
non aliter, quam qui sparsa per stagna profundi    500 
euocat e liquidis piscem penetralibus esca, 
cumque leuem summa uidit iam nare sub unda, 
ducit sinuato captiuum ad litora lino. 
 Fama furit uersos hostis, Poenumque salutem 
inuenisse fuga: liceat si uincere, finem    505 
promitti cladum, sed enim dicione carere 
uirtutem, et poenas uincentibus esse repostas. 
clausurum iam castra ducem rursusque referri 
uaginae iussurum enses, reddatur in armis 
ut ratio, et purget miles cur uicerit hostem.    510 
haec uulgus. necnon patrum Saturnia mentes 
inuidiae stimulo fodit et popularibus auris. 
tunc indigna fide censent optandaque Poeno, 
quae mox haud paruo luerent damnata periclo. 
 Diuiditur miles, Fabioque equitumque magistro    515 
imperia aequantur penitus. cernebat et expers 
irarum senior, magnas ne penderet alti 
erroris poenas patria inconsulta, timebat. 
ac tum, multa putans secum, ut remeauit ab urbe, 
partitus socias uires, uicina propinquis    520 
signa iugis locat et specula sublimis ab alta 
non Romana minus seruat quam Punica castra. 
nec mora. disiecto Minuci uecordia uallo 
perdendi simul et pereundi ardebat amore. 
 Quem postquam rapidum uidit procedere castris    525 
hinc Libys, hinc Fabius, simul accendere sagacis 
in subitum curas: propere capere arma maniplis 
edicit uallique tenet munimine turmas 
Ausonius, torquet totas in proelia uires 
Poenorum ductor propellitque agmina uoce:    530 
'Dum dictator abest, rape, miles, tempora pugnae. 
non sperata diu plano certamina campo 
offert ecce deus. quando data copia, longum 
detergete situm ferro multoque cruore 
exsatiate, uiri, plenos rubiginis enses.'    535 
 Atque ea Cunctator pensabat ab aggere ualli 
perlustrans campos oculis, tantoque periclo 
discere, quinam esset Fabius, te, Roma, dolebat. 
cui natus iuncta arma ferens 'Dabit improbus,' inquit 
'quas dignum est, poenas, qui per suffragia caeca    540 
inuasit nostros haec ad discrimina fasces. 
insanae spectate tribus. pro lubrica rostra 
et uanis fora laeta uiris! nunc munera Martis 
aequent imperio et solem concedere nocti 
sciscant imbelles. magna mercede piabunt    545 
erroris rabiem et nostrum uiolasse parentem.' 
tum senior, quatiens hastam lacrimisque coortis. 
'Sanguine Poenorum, iuuenis, tam tristia dicta 
sunt abolenda tibi. patiarne ante ora manusque 
ciuem deleri nostras, aut uincere Poenum,    550 
me spectante, sinam? non aequauisse minorem 
soluetur culpa si sunt mihi talia corda? 
iamque hoc, ne dubites, longaeui, nate, parentis 
accipe et aeterno fixum sub pectore serua: 
succensere nefas patriae, nec foedior ulla    555 
culpa sub extremas fertur mortalibus umbras. 
sic docuere senes. quantus qualisque fuisti, 
cum pulsus lare et extorris Capitolia curru 
intrares exul, tibi corpora caesa, Camille, 
damnata quot sunt dextra! pacata fuissent    560 
ni consulta uiro mensque impenetrabilis irae, 
mutassentque solum sceptris Aeneia regna 
nullaque nunc stares terrarum uertice, Roma. 
pone iras, o nate, meas. socia arma feramus 
et celeremus opem.' iamque intermixta sonabant    565 
classica, procursusque uiros conliserat acer. 
 Primus claustra manu portae dictator et altos 
disiecit postis rupitque in proelia cursum. 
non grauiore mouent uenti certamina mole 
Odrysius Boreas et Syrtim tollere pollens    570 
Africus, obnixi cum bella furentia torquent: 
distraxere fretum ac diuersa ad litora uoluunt 
aequor quisque suum; sequitur stridente procella 
nunc huc, nunc illuc, raptum mare et intonat undis. 
haud prorsus daret ullus honos tellusque subacta    575 
Phoenicum et Carthago ruens, iniuria quantum 
orta ex inuidia decoris tulit. omnia namque 
dura simul deuicta uiro, metus, Hannibal, irae, 
inuidia, atque una fama et fortuna subactae. 
 Poenus ab excelso rapidos decurrere uallo    580 
ut uidit, tremuere irae, ceciditque repente 
cum gemitu spes haud dubiae praesumpta ruinae. 
quippe aciem denso circumuallauerat orbe 
hausurus clausos coniectis undique telis. 
atque hic Dardanius prauo certamine ductor    585 
iam Styga et aeternas intrarat mente tenebras 
(nam Fabium auxiliumque uiri sperare pudebat), 
cum senior gemino complexus proelia cornu 
ulteriore ligat Poenorum terga corona 
et modo claudentis aciem nunc, extima cingens,    590 
clausos ipse tenet. maiorem surgere in arma 
maioremque dedit cerni Tirynthius. altae 
scintillant cristae et, mirum, uelocibus ingens 
per subitum membris uenit uigor: ingerit hastas 
auersumque premit telorum nubibus hostem:    595 
qualis post iuuenem, nondum subeunte senecta, 
rector erat Pylius bellis aetate secunda. 
 Inde ruens Thurin et Buten et Narin et Arsen 
dat leto fisumque manus conferre Mahalcen, 
cui decus insigne et quaesitum cuspide nomen.    600 
tum Garadum largumque comae prosternit Adherben 
et geminas acies superantem uertice Thulin, 
qui summas alto prensabat in aggere pinnas, 
eminus hos, gladio Sapharum gladioque Monaesum 
et Morinum pugnas aeris stridore cientem,    605 
dexteriore gena cum sedit letifer ictus, 
perque tubam fixae decurrens uulnere malae 
extremo fluxit propulsus murmure sanguis. 
proximus huic iaculo Nasamonius occidit Idmon. 
namque super tepido lapsantem sanguine et aegra    610 
lubrica nitentem nequiquam euadere planta 
impacto prosternit equo trepideque leuantem 
membra adflicta solo pressa uiolentius hasta 
implicuit terrae telumque in caede reliquit. 
haeret humi cornus motu tremefacta iacentis    615 
et campo seruat mandatum adfixa cadauer. 
 Necnon exemplo laudis furiata iuuentus, 
Sullaeque Crassique simul iunctusque Metello 
Furnius ac melior dextrae Torquatus, inibant 
proelia et unanimi uel morte emisse uolebant    620 
spectari Fabio. miser hic uestigia retro 
dum rapit et molem subducto corpore uitat 
intorti Bibulus saxi atque in terga refertur, 
strage super lapsus socium, qua fibula morsus 
loricae crebro laxata resoluerat ictu,    625 
accepit lateri penitusque in uiscera adegit 
extabat fixo quod forte cadauere ferrum. 
heu sortem necis! euasit Garamantica tela 
Marmaridumque manus, ut inerti cuspide fusus 
occideret, telo non in sua uulnera misso.    630 
uoluitur exanimis, turpatque decora iuuenta 
ora nouus pallor. membris dimissa solutis 
arma fluunt, erratque niger per lumina somnus. 
 Venerat ad bellum Tyria Sidone, nepotum 
excitus prece, et auxilio socia arma ferebat,    635 
Eoa tumidus pharetrati militis ala, 
gens Cadmi, Cleadas; fulua cui plurima passim 
casside et aurato fulgebat gemma monili, 
qualis ubi Oceani renouatus Lucifer unda 
laudatur Veneri et certat maioribus astris.    640 
ostro ipse ac sonipes ostro totumque per agmen 
purpura Agenoreis saturata micabat aenis. 
hic auidum pugnae <et> tam clarum excidere nomen 
Brutum exoptantem, uarie nunc laeuus in orbem, 
nunc dexter leuibus flexo per deuia gyris    645 
ludificatus equo, uolucrem post terga sagittam 
fundit Achaemenio detractans proelia ritu. 
nec damnata manus, medio sed, flebile, mento 
armigeri Cascae penetrabilis haesit harundo 
oblicumque secans subrecta cuspide uulnus    650 
umenti ferrum admouit tepefacta palato. 
at Brutus diro casu turbatus amici 
ausum multa uirum et spargentem in uulnera saeuos 
fraude fugae calamos, iam nullis cursibus instat 
prendere cornipedis, sed totam pectoris iram    655 
mandat atrox hastae telumque uolatile nodo 
excutit et summum, qua laxa monilia crebro 
nudabant uersu, tramittit cuspide pectus. 
labitur intento cornu transfossus, et una 
arcum laeua cadens, dimisit dextra sagittam.    660 
 At non tam tristi sortitus proelia Marte 
Phoebei Soractis honor Carmelus agebat. 
sanguine quippe suo iam Bagrada tinxerat ensem, 
dux rectorque Nubae populi, iam fusus eidem 
Zeusis Amyclaei stirps impacata Phalanti,    665 
quem tulerat mater claro Phoenissa Laconi. 
talia dum metuit, nec pugnae fisus in hoste 
tam rapido nec deinde fugae, suadente pauore, 
per dumos miser in uicina cacumina quercus 
repserat atque alta sese occultabat in umbra    670 
Hampsicus, insistens tremulis sub pondere ramis. 
hunc longa multa orantem Carmelus et altos 
mutantem saltu ramos transuerberat hasta, 
ut, qui uiscatos populatur harundine lucos, 
dum nemoris celsi procera cacumina sensim    675 
substructa certat tacitus contingere meta, 
sublimem calamo sequitur crescente uolucrem. 
effudit uitam, atque alte manante cruore 
membra pependerunt curuato exanguia ramo. 
 Iamque in palantis ac uersos terga feroces    680 
pugnabant Itali, subitus cum mole pauenda 
terrificis Maurus prorumpit Tunger in armis. 
nigra uiro membra, et furui iuga celsa trahebant 
cornipedes, totusque nouae formidinis arte 
concolor aequabat liuentia currus equorum    685 
terga: nec erectis similes imponere cristis 
cessarat pennas, aterque tegebat amictus: 
ceu quondam aeternae regnator noctis, ad imos 
cum fugeret thalamos Hennaea uirgine rapta, 
egit nigrantem Stygia caligine currum.    690 
at Cato, tum prima sparsus lanugine malas, 
quod peperere decus Circaeo Tuscula dorso 
moenia, Laertae quondam regnata nepoti, 
quamquam tardatos turbata fronte Latinos 
collegisse gradum uidet, imperterritus ipse    695 
ferrata calce atque effusa largus habena 
cunctantem impellebat equum. negat obuius ire 
et trepidat cassa sonipes exterritus umbra. 
tum celer in pugnam dorso delatus ab alto 
alipedem planta currum premit atque uolanti    700 
adsilit a tergo. cecidere et lora repente 
et stimuli, ferrumque super ceruice tremiscens 
palluit infelix subducto sanguine Maurus. 
ora rapit gladio praefixaque cuspide portat. 
 At saeuo Mauorte ferox perrumpit anhelum    705 
dictator cum caede globum. miserabile uisu, 
uulneribus fessum ac multo labente cruore 
ductorem cernit suprema ac foeda precantem. 
manauere genis lacrimae, clipeoque pauentem 
protegit et natum stimulans 'Fortissime, labem    710 
hanc pellamus' ait 'Poenoque ob mitia facta, 
quod nullos nostris ignis disperserit aruis, 
dignum expendamus pretium.' tunc arte paterna 
ac stimulis gaudens iuuenis circumdata Poenum 
agmina deturbat gladio campumque relaxat,    715 
donec Sidonius decederet aequore ductor: 
ceu, stimulante fame, rapuit cum Martius agnum 
auerso pastore lupus fetumque trementem 
ore tenet presso, tum, si uestigia cursu 
auditis celeret balatibus obuia pastor,    720 
iam sibimet metuens, spirantem dentibus imis 
reiectat praedam et uacuo fugit aeger hiatu. 
~tum demum, Tyriis quas circumfuderat atra 
tempestas, Stygiae tandem fugere tenebrae. 
torpebant dextra<e>, et sese meruisse negabant    725 
seruari, subitisque bonis mens aegra natabat: 
ut, qui conlapsa pressi iacuere ruina, 
eruta cum subito membra et nox atra recessit, 
coniuent solemque pauent agnoscere uisu. 
 Quis actis senior numerato milite laetus    730 
collis et tuto repetebat in aggere castra. 
ecce autem e media iam morte renata iuuentus 
clamorem tollens ad sidera et ordine longo 
ibat ouans Fabiumque decus Fabiumque salutem 
certatim et magna memorabant uoce parentem.    735 
tum qui partitis dissederat ante maniplis 
'Sancte' ait 'o genitor, reuocato ad lucis honorem 
si fas uera queri, cur nobis castra uirosque 
diuidere est licitum? patiens cur arma dedisti, 
quae solus rexisse uales? hoc munere lapsi    740 
aeternas multo cum sanguine uidimus umbras. 
ocius huc aquilas seruataque signa referte. 
hic patria est, murique urbis stant pectore in uno. 
tuque dolos, Poene, atque astus tandem exue notos: 
cum solo tibi iam Fabio sunt bella gerenda.'    745 
 Haec ubi dicta dedit, mille hinc, uenerabile uisu, 
caespite de uiridi surgunt properantibus arae. 
nec prius aut epulas aut munera grata Lyaei 
fas cuiquam tetigisse fuit quam multa precatus 
in mensam Fabio sacrum libauit honorem.
 

 
	 
		 Silius 
		 The Latin Library 
		 The Classics Page