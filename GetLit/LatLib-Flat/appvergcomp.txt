Appendix Vergiliana
		 

		 
		 
	 
	
 

 APPENDIX VERGILIANA 

 

 

 
 DIRAE 
 

 
Battare, cycneas repetamus carmine uoces: 
diuisas iterum sedes et rura canamus, 
rura quibus diras indiximus, impia uota. 
ante lupos rapient haedi, uituli ante leones, 
delphini fugient pisces, aquilae ante columbas 
et conuersa retro rerum discordia gliscet; 
multa prius fient quam non mea libera auena: 
montibus et siluis dicam tua facta, Lycurge. 
  impia. Trinacriae sterilescant gaudia uobis 
nec fecunda, senis nostri felicia rura, 
semina parturiant segetes, non pascua colles, 
non arbusta nouas fruges, non pampinus uuas, 
ipsae non siluae frondes, non flumina montes. 
rursus et hoc iterum repetamus, Battare, carmen: 
effetas Cereris sulcis condatis auenas, 
pallida flauescant aestu sitientia prata, 
immatura cadant ramis pendentia mala, 
desint et siluis frondes et fontibus umor, 
nec desit nostris deuotum carmen auenis. 
haec Veneris uario florentia serta decore, 
purpureo campos quae pingunt uerna colore 
(hinc aurae dulces, hinc suauis spiritus agri), 
mutent pestiferos aestus et taetra uenena; 
dulcia non oculis, non auribus ulla ferantur. 
sic precor, et nostris superent haec carmina uotis: 
ludimus et multum nostris cantata libellis, 
optima siluarum, formosis densa uirectis, 
tondemus uirides umbras, nec laeta comantis 
iactabis mollis ramos inflantibus auris 
(nec mihi saepe meum resonabit, Battare, carmen), 
militis impia cum succedet dextera ferro 
formosaeque cadent umbrae, formosior illis 
ipsa cades, ueteris domini felicia ligna; 
nequiquam: nostris potius deuota libellis 
ignibus aetheriis flagrabit. Iuppiter (ipse 
Iuppiter hanc aluit), cinis haec tibi fiat oportet. 
Thraecis tum Boreae spirent immania uires, 
Eurus agat mixtam furua caligine nubem, 
Africus immineat nimbis minitantibus imbrem, 
cum tu, cyaneo resplendens aethere, silua, 
non iterum dices crebro tua lydia dixti. 
uicinas flammae rapiant ex ordine uitis, 
pascantur segetes, diffusis ignibus auras 
transuolet, arboribus coniungat et ardor aristas. 
pertica qua nostros metata est impia agellos, 
qua nostri fines olim, cinis omnia fiat. 
sic precor, et nostris superent haec carmina uotis: 
undae, quae uestris pulsatis litora lymphis, 
litora, quae dulcis auras diffunditis agris, 
accipite has uoces: migret Neptunus in arua 
fluctibus et spissa campos perfundat harena; 
qua Vulcanus agros pastus Iouis ignibus arcet, 
barbara dicatur Libycae soror altera Syrtis. 
tristius hoc, memini, reuocasti, Battare, carmen: 
nigro multa mari dicunt portenta natare, 
monstra repentinis terrentia saepe figuris, 
cum subito emersere furenti corpora ponto; 
haec agat infesto Neptunus caeca tridenti 
atrum conuertens aestum maris undique uentis 
et fuscum cinerem canis exhauriat undis. 
dicantur mea rura ferum mare (nauta caueto), 
rura quibus diras indiximus, impia uota. 
si minus haec, Neptune, tuas infundimus auris, 
Battare, fluminibus tu nostros trade dolores: 
nam tibi sunt fontes, tibi semper flumina amica. 
[nil est quod perdam ulterius: merita omnia ditis.] 
flectite currentis lymphas, uaga flumina, retro, 
flectite et aduersis rursum diffundite campis; 
incurrant amnes passim rimantibus undis 
nec nostros seruire sinant erronibus agros. 
dulcius hoc, memini, reuocasti, Battare, carmen: 
emanent subito sicca tellure paludes, 
et metat hic iuncos, spicas ubi legimus olim, 
coculet arguti grylli caua garrula rana. 
tristius hoc rursum dicit mea fistula carmen: 
praecipitent altis fumantes montibus imbres 
et late teneant diffuso gurgite campos, 
qui dominis infesta minantes stagna relinquant. 
cum delapsa meos agros peruenerit unda, 
piscetur nostris in finibus aduena arator, 
aduena, ciuili qui semper crimine creuit. 
o male deuoti, praetorum crimina, agelli, 
tuque inimica tui semper Discordia ciuis, 
exsul ego indemnatus egens mea rura reliqui, 
miles ut accipiat funesti praemia belli? 
hinc ego de tumulo mea rura nouissima uisam, 
hinc ibo in siluas: obstabunt iam mihi colles, 
obstabunt montes, campos audire licebit: 
'dulcia rura ualete et Lydia dulcior illis 
et casti fontes et, felix nomen, agelli.' 
tardius, a, miserae descendite monte capellae 
(mollia non iterum carpetis pabula nota) 
tuque resiste pater: et prima nouissima nobis. 
intueor campos: longum manet esse sine illis. 
rura ualete iterum tuque, optima Lydia, salue. 
siue eris et si non mecum morieris utrumque. 
extremum carmen reuocemus, Battare, auena: 
dulcia amara prius fient et mollia dura, 
candida nigra oculi cernent et dextera laeua, 
migrabunt casus aliena in corpora rerum, 
quam tua de nostris emigret cura medullis. 
quamuis ignis eris, quamuis aqua, semper amabo: 
gaudia semper enim tua me meminisse licebit.
 

 

 
 LYDIA 
 

 
Inuideo uobis, agri formosaque prata, 
hoc formosa magis, mea quod formosa puella 
et uobis tacite nostrum suspirat amorem; 
uos nunc illa uidet, uobis mea Lydia ludit, 
uos nunc alloquitur, uos nunc arridet ocellis, 
et mea submissa meditatur carmina uoce, 
cantat et interea, mihi quae cantabat in aurem. 
inuideo uobis, agri: discetis amare. 
o fortunati nimium multumque beati, 
in quibus illa pedis niuei uestigia ponet 
aut roseis uiridem digitis decerpserit uuam 
(dulci namque tumet nondum uitecula Baccho) 
aut inter uarios, Veneris stipendia, flores 
membra reclinarit teneramque illiserit herbam 
et secreta meos furtim narrabit amores. 
gaudebunt siluae, gaudebunt mollia prata 
et gelidi fontes, auiumque silentia fient, 
tardabunt riui labentes currite lymphae, 
dum mea iucundas exponat cura querelas. 
inuideo uobis, agri: mea gaudia habetis, 
et uobis nunc est mea quae fuit ante uoluptas. 
at male tabescunt morientia membra dolore 
et calor infuso decedit frigore mortis, 
quod mea non mecum domina est: non ulla puella 
doctior in terris fuit aut formosior, ac, si 
fabula non uana est, tauro Ioue digna uel auro 
(Iuppiter, auertas aurem) mea sola puella est. 
felix taure, pater magni gregis et decus, a te 
uaccula non umquam secreta cubilia captans 
frustra te patitur siluis mugire dolorem. 
et pater haedorum felix semperque beate, 
siue petis montes praeruptos saxa pererrans 
siue tibi siluis noua pabula fastidire 
siue libet campis: tecum tua laeta capella est. 
et mas quodcumque est, illi sua femina iuncta 
interpellatos numquam plorauit amores. 
cur non et nobis facilis, natura, fuisti? 
cur ego crudelem patior tam saepe dolorem? 
sidera per uiridem redeunt cum pallida mundum 
inque uicem phoebe currens atque aureus orbis, 
Luna, tuus tecum est: cur non est et mea mecum? 
Luna, dolor nosti quid sit: miserere dolentis. 
Phoebe, recens in te laurus celebrauit amorem, 
et quae pompa deum (nisi siluis fama locuta est, 
omnia uos estis) secum sua gaudia gestat 
aut inspersa uidet mundo; quae dicere longum est. 
aurea quin etiam cum saecula uoluebantur, 
condicio similis fuerat mortalibus illis. 
haec quoque praetereo: notum Minoidos astrum 
quaeque uirum uirgo sicut captiua secuta est. 
laedere, caelicolae, potuit uos nostra quid aetas, 
condicio nobis uitae quo durior esset? 
ausus egon primus castos uiolare pudores 
sacratamque meae uittam temptare puellae 
immatura mea cogor nece soluere fata? 
istius atque utinam facti mea culpa magistra 
prima foret! letum uita mihi dulcius esset. 
non mea, non ullo moreretur tempore fama, 
dulcia cum Veneris furatus gaudia primus 
dicerer atque ex me dulcis foret orta uoluptas. 
nunc mihi non tantum tribuerunt impia uota 
auctor ut occulti noster foret error amoris: 
Iuppiter ante, sui semper mendacia factus, 
cum Iunone, prius coniunx quam dictus uterque est, 
gaudia libauit dulcem furatus amorem. 
et moechum tenera gauisa est laedere in herba 
purpureos flores, quos insuper accumbebat, 
grandia formoso supponens gaudia collo 
(tum, credo, fuerat Mauors distentus in armis, 
nam certe Vulcanus opus faciebat, et illi 
tristi turpabat malas fuligine barbam). 
non Aurora nouos etiam plorauit amores 
atque rubens oculos roseo celauit amictu? 
talia caelicolae. numquid minus aurea proles? 
ergo quod deus atque heros, cur non minor aetas? 
infelix ego, non illo qui tempore natus, 
quo facilis natura fuit. sors o mea laeua 
nascendi miserumque genus, quo sera libido est. 
tantum uita meae cordis fecere rapinam, 
ut maneam quod uix oculis cognoscere possis.
 

 

 
 CVLEX 
 

 
Lusimus, Octaui, gracili modulante Thalia 
atque ut araneoli tenuem formauimus orsum; 
lusimus: haec propter culicis sint carmina docta, 
omnis et historiae per ludum consonet ordo 
notitiaeque ducum uoces, licet inuidus adsit. 
quisquis erit culpare iocos musamque paratus, 
pondere uel culicis leuior famaque feretur. 
posterius grauiore sono tibi musa loquetur 
nostra, dabunt cum securos mihi tempora fructus, 
ut tibi digna tuo poliantur carmina sensu. 
  Latonae magnique Iouis decus, aurea proles, 
Phoebus erit nostri princeps et carminis auctor 
et recinente lyra fautor, siue educat illum 
Arna Chimaeraeo Xanthi perfusa liquore 
seu decus Asteriae seu qua Parnasia rupes 
hinc atque hinc patula praepandit cornua fronte 
Castaliaeque sonans liquido pede labitur unda. 
quare, Pierii laticis decus, ite, sorores 
Naides, et celebrate deum ludente chorea. 
et tu, sancta Pales, ad quam uentura recurrunt 
agrestum bona fetura; sit cura tenentis 
aerios nemorum cultus siluasque uirentes: 
te cultrice uagus saltus feror inter et antra. 
  et tu, cui meritis oritur fiducia chartis, 
Octaui uenerande, meis adlabere coeptis, 
sancte puer, tibi namque canit non pagina bellum 
triste Iouis ponitque [canit non pagina bellum] 
Phlegra, Giganteo sparsa est quae sanguine tellus, 
nec Centaureos Lapithas compellit in enses; 
urit Ericthonias Oriens non ignibus arces, 
non perfossus Athos nec magno uincula ponto 
iacta meo quaerent iam sera uolumine famam, 
non Hellespontus pedibus pulsatus equorum, 
Graecia cum timuit uenientis undique Persas; 
mollia sed tenui decurrens carmina uersu 
uiribus apta suis Phoebo duce ludere gaudet. 
hoc tibi, sancte puer; memorabilis et tibi certet 
gloria perpetuum lucens mansura per aeuum, 
et tibi sede pia maneat locus, et tibi sospes 
debita felices memoretur uita per annos, 
grata bonis lucens. sed nos ad coepta feramur. 
  igneus aetherias iam sol penetrabat in arces 
candidaque aurato quatiebat lumina curru, 
crinibus et roseis tenebras Aurora fugarat: 
propulit e stabulis ad pabula laeta capellas 
pastor et excelsi montis iuga summa petiuit, 
lurida qua patulos uelabant gramina colles. 
iam siluis dumisque uagae, iam uallibus abdunt 
corpora, iamque omni celeres e parte uagantes 
tondebant tenero uiridantia gramina morsu. 
scrupea desertas haerebant ad caua rupes, 
pendula proiectis carpuntur et arbuta ramis, 
densaque uirgultis auide labrusca petuntur. 
haec suspensa rapit carpente cacumina morsu 
uel salicis lentae uel quae noua nascitur alnus, 
haec teneras fruticum sentes rimatur, at illa 
imminet in riui praestantis imaginis undam. 
  o bona pastoris (si quis non pauperis usum 
mente prius docta fastidiat et probet illis 
somnia luxuriae spretis) incognita curis 
quae lacerant auidas inimico pectore mentes. 
si non Assyrio fuerint bis lota colore 
Attalicis opibus data uellera, si nitor auri 
sub laqueare domus animum non angit auarum 
picturaeque decus, lapidum nec fulgor in ulla 
cognitus utilitate manet, nec pocula gratum 
Alconis referent Boethique toreuma, nec Indi 
conchea baca maris pretio est, at pectore puro 
saepe super tenero prosternit gramine corpus, 
florida cum tellus, gemmantis picta per herbas, 
uere notat dulci distincta coloribus arua; 
atque illum calamo laetum recinente palustri 
otiaque inuidia degentem et fraude remota 
pollentemque sibi uiridi cum palmite lucens 
Tmolia pampineo subter coma uelat amictu. 
illi sunt gratae rorantes lacte capellae 
et nemus et fecunda Pales et uallibus intus 
semper opaca nouis manantia fontibus antra. 
quis magis optato queat esse beatior aeuo 
quam qui mente procul pura sensuque probando 
non auidas agnouit opes nec tristia bella 
nec funesta timet ualidae certamina classis 
nec, spoliis dum sancta deum fulgentibus ornet 
templa uel euectus finem transcendat habendi, 
aduersum saeuis ultro caput hostibus offert? 
illi falce deus colitur non arte politus, 
ille colit lucos, illi Panchaia tura 
floribus agrestes herbae uariantibus adsunt, 
illi dulcis adest requies et pura uoluptas, 
libera, simplicibus curis: huic imminet, omnis 
derigit huc sensus, haec cura est subdita cordi, 
quolibet ut requie uictu contentus abundet 
iucundoque liget languentia corpora somno. 
o pecudes, o Panes et o gratissima tempe 
fontis Hamadryadum, quarum non diuite cultu 
aemulus Ascraeo pastor sibi quisque poetae 
securam placido traducit pectore uitam. 
  talibus in studiis baculo dum nixus apricas 
pastor agit curas et dum non arte canora 
compacta solitum modulatur harundine carmen, 
tendit ineuectus radios Hyperionis ardor 
lucidaque aetherio ponit discrimina mundo, 
qua iacit Oceanum flammas in utrumque rapaces. 
et iam compellente uagae pastore capellae 
ima susurrantis repetebant ad uada lymphae 
quae subter uiridem residebant caerula muscum. 
iam medias operum partes euectus erat sol, 
cum densas pastor pecudes cogebat in umbras. 
ut procul aspexit luco residere uirenti, 
Delia diua, tuo, quo quondam uicta furore 
uenit Nyctelium fugiens Cadmeis Agaue, 
infandas scelerata manus et caede cruenta, 
quae gelidis bacchata iugis requieuit in antro 
posterius poenam nati de morte datura; 
hic etiam uiridi ludentes Panes in herba 
et Satyri Dryadesque chorus egere puellae 
Naiadum in coetu. non tantum Oeagrius Hebrum 
restantem tenuit ripis siluasque canendo 
quantum te, pernix, remorantem, diua, chorea 
multa tuo laetae fundentes gaudia uultu, 
ipsa loci natura domum resonante susurro 
quis dabat et dulci fessas refouebat in umbra. 
nam primum prona surgebant ualle patentes 
aeriae platanus, inter quas impia lotos, 
impia, quae socios Ithaci maerentis abegit, 
hospita dum nimia tenuit dulcedine captos. 
at, quibus ignipedum curru proiectus equorum 
ambustus Phaethon luctu mutauerat artus, 
Heliades, teneris implexae bracchia truncis, 
candida fundebant tentis uelamina ramis. 
posterius cui Demophoon aeterna reliquit 
perfidiam lamentandi mala; perfide multis, 
perfide Demophoon et nunc deflende puellis. 
quam comitabantur, fatalia carmina, quercus, 
quercus ante datae Cereris quam semina uitae 
(illas Triptolemi mutauit sulcus aristis). 
hic magnum Argoae naui decus addita pinus 
proceros decorat siluas hirsuta per artus 
ac petit aeriis contingere motibus astra. 
ilicis et nigrae species nec laeta cupressus 
umbrosaeque manent fagus hederaeque ligantes 
bracchia, fraternos plangat ne populus ictus, 
ipsaeque ascendunt ad summa cacumina lentae 
pinguntque aureolos uiridi pallore corymbos. 
quis aderat ueteris myrtus non nescia fati. 
at uolucres patulis residentes dulcia ramis 
carmina per uarios edunt resonantia cantus. 
his suberat gelidis manans e fontibus unda, 
quae leuibus placidum riuis sonat orta liquorem; 
et quaqua geminas auium uox obstrepit aures, 
hac querulae referunt uoces quis nantia limo 
corpora lympha fouet; sonitus alit aeris echo, 
argutis et cuncta fremunt ardore cicadis. 
at circa passim fessae cubuere capellae 
excelsis subter dumis, quos leniter adflans 
aura susurrantis poscit confundere uenti. 
  pastor, ut ad fontem densa requieuit in umbra, 
mitem concepit proiectus membra soporem, 
anxius insidiis nullis, sed lentus in herbis 
securo pressos somno mandauerat artus. 
stratus humi dulcem capiebat corde quietem, 
ni Fors incertos iussisset ducere casus. 
nam solitum uoluens ad tempus tractibus isdem 
immanis uario maculatus corpore serpens, 
mersus ut in limo magno subsideret aestu, 
obuia uibranti carpens, grauis aere, lingua 
squamosos late torquebat motibus orbes: 
tollebant aurae uenientis ad omnia uisus. 
iam magis atque magis corpus reuolubile uoluens 
(attollit nitidis pectus fulgoribus et se 
sublimi ceruice caput, cui crista superne 
edita purpureo lucens maculatur amictu 
aspectuque micant flammarum lumina toruo) 
metabat sese circum loca, cum uidet ingens 
aduersum recubare ducem gregis. acrior instat 
lumina diffundens intendere et obuia toruus 
saepius arripiens infringere, quod sua quisquam 
ad uada uenisset. naturae comparat arma: 
ardet mente, furit stridoribus, intonat ore, 
flexibus euersis torquentur corporis orbes, 
manant sanguineae per tractus undique guttae, 
spiritibus rumpit fauces. cui cuncta parantur, 
paruulus hunc prior umoris conterret alumnus 
et mortem uitare monet per acumina; namque, 
qua diducta genas pandebant lumina gemmis, 
hac senioris erat naturae pupula telo 
icta leui, cum prosiluit furibundus et illum 
obtritum morti misit, cui dissitus omnis 
spiritus et cessit sensus. tum torua tenentem 
lumina respexit serpentem comminus; inde 
impiger, exanimis, uix compos mente refugit 
et ualidum dextra detraxit ab arbore truncum 
(qui casus sociarit opem numenue deorum 
prodere sit dubium, ualuit sed uincere talis 
horrida squamosi uoluentia membra draconis) 
atque reluctantis crebris foedeque petentis 
ictibus ossa ferit, cingunt qua tempora cristae; 
et quod erat tardus somni languore remoti 
nescius aspiciens timor obcaecauerat artus, 
hoc minus implicuit dira formidine mentem. 
quem postquam uidit caesum languescere, sedit. 
  iam quatit et biiuges oriens Erebeis equos nox 
et piger aurata procedit Vesper ab Oeta, 
cum grege compulso pastor duplicantibus umbris 
uadit et in fessos requiem dare comparat artus. 
cuius ut intrauit leuior per corpora somnus 
languidaque effuso requierunt membra sopore, 
effigies ad eum culicis deuenit et illi 
tristis ab euentu cecinit conuicia mortis. 
'quis' inquit 'meritis ad quae delatus acerbas 
cogor adire uices! tua dum mihi carior ipsa 
uita fuit uita, rapior per inania uentis. 
tu lentus refoues iucunda membra quiete 
ereptus taetris e cladibus, at mea manes 
uiscera Lethaeas cogunt transnare per undas. 
praeda Charonis agor. uiden ut flagrantia taedis 
limina collucent infestis omnia templis! 
obuia Tisiphone, serpentibus undique compta, 
et flammas et saeua quatit mihi uerbera; pone 
Cerberus (ut diris flagrant latratibus ora!), 
anguibus hinc atque hinc horrent cui colla reflexis 
sanguineique micant ardorem luminis orbes. 
heu, quid ab officio digressa est gratia, cum te 
restitui superis leti iam limine ab ipso? 
praemia sunt pietatis ubi, pietatis honores? 
in uanas abiere uices. et rure recessit 
Iustitia et prior illa Fides. instantia uidi 
alterius, sine respectu mea fata relinquens. 
ad pariles agor euentus: fit poena merenti. 
poena sit exitium, modo sit dum grata uoluntas. 
existat par officium. feror auia carpens, 
auia Cimmerios inter distantia lucos, 
quem circa tristes densentur in omnia poenae. 
nam uinctus sedet immanis serpentibus Otos, 
deuinctum maestus procul aspiciens Ephialten, 
conati quondam cum sint inscendere mundum; 
et Tityos, Latona, tuae memor anxius irae 
(implacabilis ira nimis) iacet alitis esca. 
terreor, a, tantis insistere, terreor, umbris. 
ad Stygias reuocatus aquas uix ultimus amni 
restat nectareas diuum qui prodidit escas, 
gutturis arenti reuolutus in omnia sensu. 
quid, saxum procul aduerso qui monte reuoluit, 
contempsisse dolor quem numina uincit acerbans 
otia quaerentem frustra sibi? ite, puellae, 
ite, quibus taedas accendit tristis Erinys. 
sicut Hymen praefata dedit conubia mortis 
atque alias alio densas super agmine turmas, 
impietate fera uecordem Colchida matrem, 
anxia sollicitis meditantem uulnera natis; 
iam Pandionia miserandas prole puellas, 
quarum uox Ityn edit Ityn, quo Bistonius rex 
orbus epops maeret uolucres euectus in auras. 
at discordantes Cadmeo semine fratres 
iam truculenta ferunt infestaque lumina corpus 
alter in alterius, iamque auersatus uterque, 
impia germani manat quod sanguine dextra. 
eheu mutandus numquam labor! auferor ultra 
in diuersa magis, distantia nomina cerno; 
Elysiam tranandus agor delatus ad undam. 
obuia Persephone comites heroidas urget 
aduersas praeferre faces. Alcestis ab omni 
inuiolata uacat cura, quod saeua mariti 
in Chalcodoniis Admeti fata morata est. 
ecce Ithaci coniunx semper decus, Icariotis, 
femineum concepta manet, manet et procul illa 
turba ferox iuuenum telis confixa procorum. 
quid, misera Eurydice, tanto maerore recesti, 
poenaque respectus et nunc manet Orpheos in te? 
audax ille quidem, qui mitem Cerberon umquam 
credidit aut ulli Ditis placabile numen, 
nec timuit Phlegethonta furentem ardentibus undis 
nec maesta obtenta Ditis ferrugine regna 
defossasque domos ac Tartara nocte cruenta 
obsita nec faciles Ditis sine iudice sedes, 
iudice, qui uitae post mortem uindicat acta. 
sed fortuna ualens audacem fecerat ante. 
iam rapidi steterant amnes et turba ferarum 
blanda uoce sequax regionem insederat orphei; 
iamque imam uiridi radicem mouerat alte 
quercus humo [steterant amnes] siluaeque sonorae 
sponte sua cantus rapiebant cortice auara. 
labentis biiuges etiam per sidera Lunae 
pressit equos et tu currentis, menstrua uirgo, 
auditura lyram tenuisti nocte relicta. 
haec eadem potuit, Ditis, te uincere, coniunx, 
Eurydicenque uiro ducendam reddere. non fas, 
non erat in uitam diuae exorabile mortis. 
illa quidem nimium manes experta seueros 
praeceptum signabat iter nec rettulit intus 
lumina nec diuae corrupit munera lingua; 
sed tu crudelis, crudelis tu magis, Orpheu, 
oscula cara petens rupisti iussa deorum. 
dignus amor uenia, ueniam si Tartara nossent; 
peccatum meminisse graue est. uos sede piorum, 
uos manet heroum contra manus. hic et uterque 
Aeacides (Peleus namque et Telamonia uirtus 
per secura patris laetantur numina, quorum 
conubiis Venus et Virtus iniunxit honorem: 
hunc rapuit ferit, ast illum Nereis amauit) 
assidet, hic iuuenes, sociatae gloria sortis, 
alter in excisum referens a nauibus ignis 
Argolicis Phrygios torua feritate repulsos; 
(o quis non referat talis diuortia belli, 
quae Troiae uidere uiri uidereque Graii, 
Teucria cum magno manaret sanguine tellus 
et Simois Xanthique liquor, Sigeaque propter 
litora cum Troas saeui ducis Hectoris ira 
uidere in classes inimica mente Pelasgas 
uulnera tela neces ignes inferre paratos? 
ipsa iugis namque Ida potens feritatis, ab ipsa 
Ida faces altrix cupidis praebebat alumnis, 
omnis ut in cineres Rhoetei litoris ora 
classibus ambustis flamma lacrimante daretur. 
hinc erat oppositus contra Telamonius heros 
obiectoque dabat clipeo certamina, et illinc 
Hector erat, Troiae summum decus, acer uterque, 
fluminibus ueluti fragor et libet in se . . . 
tegminibus telisque super [Sigeaque praeter] 
eriperet reditus, alter Vulcania ferro 
uulnera protectus depellere nauibus instat.) 
hos erat Aeacides uultu laetatus honores, 
Dardaniaeque alter fuso quod sanguine campis 
Hector lustrauit deuicto corpore Troiam. 
rursus acerba fremunt, Paris hunc quod letat et huius 
arma dolis Ithaci uirtus quod concidit icta. 
huic gerit auersos proles Laertia uultus, 
et iam Strymonii Rhesi uictorque Dolonis 
Pallade iam laetatur ouans rursusque tremescit: 
iam Ciconas iamque horret atrox lestrigone . . .; 
illum Scylla rapax canibus succincta Molossis, 
Aetnaeusque Cyclops, illum metuenda Charybdis 
pallentesque lacus et squalida Tartara terrent. 
hic et Tantaleae generamen prolis Atrides 
adsidet, Argiuum lumen, quo flamma regente 
Doris Ericthonias prostrauit funditus arces. 
reddidit, heu, Graiius poenas tibi, Troia, ruenti, 
Hellespontiacis obiturus reddidit undis. 
illa uices hominum testata est copia quondam, 
ne quisquam propriae fortunae munere diues 
iret ineuectus caelum super: omne propinquo 
frangitur inuidiae telo decus. ibat in altum 
uis Argea petens patriam ditataque praeda 
arcis Ericthoniae; comes huic erat aura secunda 
per placidum cursu pelagus; Nereis ab unda 
signa dabat passim flexis super alta carinis, 
cum seu caelesti fato seu sideris ortu 
undique mutatur caeli nitor, omnia uentis, 
omnia turbinibus sunt anxia; iam maris unda 
sideribus certat consurgere, iamque superne 
corripere et soles et sidera cuncta minatur 
ac ruere in terras caeli fragor. hic modo laetans 
copia nunc miseris circumdatur anxia fatis 
immoriturque super fluctus et saxa Capherei, 
Euboicas aut per cautes Aegaeaque late 
litora, cum Phrygiae passim uaga praeda peremptae 
omnis in aequoreo fluitat iam naufraga fluctu. 
hic alii resident pariles uirtutis honore 
heroes mediisque siti sunt sedibus omnes, 
omnes, Roma decus magni quos suspicit orbis. 
hic Fabii Deciique, hic est et Horatia uirtus, 
hic et fama uetus numquam moritura Camilli, 
Curtius et, mediis quem quondam sedibus Vrbis 
deuotum bellis consumpsit gurges in unda, 
Mucius et prudens ardorem corpore passus, 
cui cessit Lydi timefacta potentia regis, 
hic Curius clarae socius uirtutis et ille 
Flaminius, deuota dedit qui corpora flammae. 
iure igitur talis sedes pietatis honores 
Scipiadasque duces, quorum deuota triumphis 
moenia rapidis Libycae Carthaginis horrent. 
illi laude sua uigeant: ego Ditis opacos 
cogor adire lacus uiduos, a, lumine Phoebi 
et uastum Phlegethonta pati, quo, maxime Minos, 
conscelerata pia discernis uincula sede. 
ergo iam causam mortis, iam dicere uitae 
uerberibus saeuae cogunt ab iudice Poenae, 
cum mihi tu sis causa mali nec conscius adsis; 
sed tolerabilibus curis haec immemor audis 
et tamen ut uadis dimittes omnia uentis. 
digredior numquam rediturus: tu cole fontes 
et uiridis nemorum siluas et pascua laetus, 
at mea diffusas rapiantur dicta per auras.' 
dixit et extrema tristis cum uoce recessit. 
  hunc ubi sollicitum dimisit inertia uitae 
interius grauiter regementem, nec tulit ultra 
sensibus infusum culicis de morte dolorem, 
quantumcumque sibi uires tribuere seniles 
(quis tamen infestum pugnans deuicerat hostem), 
riuum propter aquae uiridi sub fronde latentem 
conformare locum capit impiger. hunc et in orbem 
destinat ac ferri capulum repetiuit in usum, 
gramineam ut uiridi foderet de caespite terram. 
iam memor inceptum peragens sibi cura laborem 
congestum cumulauit opus, atque aggere multo 
telluris tumulus formatum creuit in orbem. 
quem circum lapidem leui de marmore formans 
conserit, assiduae curae memor. hic et acanthos 
et rosa purpureum crescent pudibunda ruborem 
et uiolae omne genus; hic est et Spartica myrtus 
atque hyacinthos et hic Cilici crocus editus aruo, 
laurus item Phoebi decus ingens, hic rhododaphne 
liliaque et roris non auia cura marini 
herbaque turis opes priscis imitata Sabina 
chrysanthusque hederaeque nitor pallente corymbo 
et bocchus Libyae regis memor, hic amarantus 
bumastusque uirens et semper florida tinus; 
non illinc narcissus abest, cui gloria formae 
igne Cupidineo proprios exarsit in artus; 
et, quoscumque nouant uernantia tempora flores, 
his tumulus super inseritur. tum fronte locatur 
elogium, tacita firmat quod littera uoce: 
parve cvlex pecvdvm cvstos tibi tale merenti 
fvneris officivm vitae pro mvnere reddit.
 

 

 
 AETNA 
 

 
Aetna mihi ruptique cauis fornacibus ignes 
et quae tam fortes uoluant incendia causae, 
quid fremat imperium, quid raucos torqueat aestus, 
carmen erit. dexter uenias mihi carminis auctor, 
seu te Cynthos habet, seu Delo gratior Hyla, 
seu tibi Dodone potior, tecumque fauentes 
in noua Pierio properent a fonte sorores 
uota: per insolitum Phoebo duce tutius itur. 
  aurea securi quis nescit saecula regis, 
cum domitis nemo Cererem iactaret in aruis 
uenturisque malas prohiberet fructibus herbas, 
annua sed saturae complerent horrea messes, 
ipse suo flueret Bacchus pede mellaque lentis 
penderent foliis et pingui Pallas oliua 
secretos amnis ageret tum gratia ruris? 
non cessit cuiquam melius sua tempora nosse. 
ultima quis tacuit iuuenum certamina, Colchos? 
quis non Argolico defleuit Pergamon igni 
inpositam et tristi natorum funere mentem 
auersumue diem sparsumue in semina dentem? 
quis non periurae doluit mendacia puppis, 
desertam uacuo Minoida litore questus, 
quicquid et antiquum iactata est fabula carmen? 
fortius ignotas molimur pectore curas: 
qui tanto motus operi, quae tanta perenni 
explicet in densum flammas et trudat ab imo 
ingenti sonitu moles et proxima quaeque 
ignibus irriguis urat, mens carminis haec est. 
  principio ne quem capiat fallacia uatum 
sedes esse dei tumidisque e faucibus ignem 
Vulcani ruere et clausis resonare cauernis 
festinantis opus. non est tam sordida diuis 
cura neque extremas ius est demittere in artes 
sidera: subducto regnant sublimia caelo 
illa neque artificum curant tractare laborem. 
  discrepat a prima facies haec altera uatum: 
illis Cyclopas memorant fornacibus usos, 
cum super incudem numerosa in uerbera fortes 
horrendum magno quaterent sub pondere fulmen 
armarentque Iouem: turpe et sine pignore carmen. 
  proxima uiuaces Aetnaei uerticis ignes 
impia sollicitat Phlegraeis fabula castris. 
temptauere, nefas, olim detrudere mundo 
sidera captiuique Iouis transferre gigantes 
imperium et uicto leges inponere caelo. 
his natura sua est aluo tenus: ima per orbes 
squameus intortos sinuat uestigia serpens. 
construitur magnis ad proelia montibus agger, 
Pelion Ossa premit, summus premit Ossan Olympus. 
iam coaceruatas nituntur scandere moles, 
impius et miles metuentia comminus astra 
prouocat, infestus cunctos ad proelia diuos 
prouocat admotisque tertia sidera signis. 
Iuppiter et caelo metuit dextramque coruscam 
armatus flamma remouet caligine mundum. 
incursant uasto primum clamore gigantes. 
hinc magno tonat ore pater geminantque fauentes 
undique discordi sonitum simul agmine uenti; 
densa per attonitas rumpuntur fulmina nubes, 
atque in bellandum quae cuique potentia diuum 
in commune uenit; iam patri dextera Pallas 
et Mars laeuus erat, iam cetera turba deorum 
stant utrimque deus; ualidos tum Iuppiter ignis 
increpat et uicto proturbat fulmine montes: 
illinc deuictae uerterunt terga ruina 
infestae diuis acies atque impius hostis 
praeceps cum castris agitur materque iacentis 
impellens uictos. tum pax est reddita mundo, 
tum liber cessat uenit per sidera caelum 
defensique decus mundi nunc redditur astris. 
gurgite Trinacrio morientem Iuppiter Aetna 
obruit Enceladon, uasto qui pondere montis 
aestuat et petulans expirat faucibus ignem. 
  haec est mendosae uulgata licentia famae. 
uatibus ingenium est, hinc audit nobile carmen 
plurima pars scenae rerum est fallacia uates 
sub terris nigros uiderunt carmine manes 
atque inter cineres Ditis pallentia regna 
mentiti uates Stygias undasque canentes. 
hi Tityon poena strauere in iugera foedum; 
sollicitant illi te circum, Tantale, poena 
sollicitantque siti; Minos, tuaque, Aeace, in umbris 
iura canunt idemque rotant Ixionis orbem; 
quicquid et ulterius falsi sibi conscia terret 
nec tu, terra, satis: speculantur numina diuum 
nec metuunt oculos alieno admittere caelo. 
norunt bella deum, norunt abscondita nobis 
coniugia et falsa quotiens sub imagine peccet 
taurus in Europen, in Ledam candidus ales 
Iuppiter, ut Danaae pretiosus fluxerit imber. 
debita carminibus libertas ista, sed omnis 
in uero mihi cura: canam quo feruida motu 
aestuet Aetna nouosque rapax sibi congerat ignes. 
  quacumque inmensus se terrae porrigit orbis 
extremique maris curuis incingitur undis, 
non totum est solidum, denso namque omnis hiatu 
secta est intus humus penitusque cauata latebris 
exiles suspensa uias agit: utque animanti 
per tota errantes percurrunt corpora uenae 
ad uitam sanguis omnis qua commeat, idem 
terra foraminibus conceptas digerit auras. 
scilicet aut olim diuiso corpore mundi 
in maria ac terras et sidera, sors data caelo 
prima, secuta maris, deseditque infima tellus, 
sed tortis rimosa cauis et, qualis aceruus 
exilit inparibus iactis ex tempore saxis 
ut crebro introrsus spatio uacat acta charibdis 
pendeat in sese, simili quoque terra figura 
in tenuis laxata uias non omnis in artum 
nec stipata coit; siue illi causa uetustas 
nec nata est facies; seu liber spiritus intra 
effugiens molitur iter; seu nympha perenni 
edit humum lima furtimque obstantia mollit; 
aut etiam inclusi solidum uicere uapores 
atque igni quaesita uia est; siue omnia certis 
pugnauere locis: non est hic causa docenda, 
dum stet opus causae. quis enim non credit inanis 
esse sinus penitus, tantos emergere fontis 
cum uidet hac torrens uno se mergere hiatu? 
nam ille ex tenui uocemque agat apta necesse est 
confluuia errantes arcessant undique uenas 
et trahat ex pleno quod fortem contrahat amnem. 
flumina quin etiam latis currentia riuis 
occasus habuere suos: aut illa uorago 
derepta in praeceps fatali condidit ore, 
aut occulta fluunt tectis adoperta cauernis 
atque inopinatos referunt procul edita cursus. 
quod nisi diuersos emittat terra canales 
hospitium fluuium aut semita nulla profecto 
fontibus et riuis constet uia pigraque tellus 
conferta in solidum segni sub pondere cesset. 
quod si praecipiti conduntur flumina terra, 
condita si redeunt, si quaedam incognita surgunt, 
haud mirum clausis etiam si libera uentis 
spiramenta latent. certis tibi pignora rebus 
atque oculis haesura tuis dabit ordine tellus. 
inmensos plerumque sinus et iugera pessum 
intercepta licet densaeque abscondita nocti 
prospectare: procul chaos ac sine fine ruina est. 
cernis et in siluis spatiosa cubilia retro 
antraque demersas penitus fodisse latebras: 
incomperta uia est aeri tantum effugit ultra 
argumenta dabunt ignoti uera profundi: 
tu modo subtiles animo duce percipe causas 
occultamque fidem manifestis abstrahe rebus. 
nam quo liberior quoque est animosior ignis 
semper in inclusis, nec uentis segnior ira est, 
sub terra penitus moueant hoc plura necesse est, 
uincla magis soluant, magis hoc obstantia pellant. 
nec tantum in rigidos exit contenta canales 
uis animae flammaeue; ruit qua proxima cedunt 
obliquumque secat qua uisa tenerrima claustra. 
hinc terrae tremor, hinc motus, ubi densus hiantis 
spiritus exagitat uenas cessantiaque urget. 
quod si spissa foret, solido si staret in omni, 
nulla daret miranda sui spectacula tellus 
pigraque et in pondus conferta immobilis esset. 
  sed summis si forte putas concrescere causis 
tantum opus et summis alimentum uiribus, ora 
qua patula in promptu cernis uastosque recessus, 
falleris et nondum in certo tibi lumine res est. 
quippe, ubi quod teneat uentos acuatque morantis 
in uacuo defit, cessant, tantumque profundi 
explicat errantis et in ipso limine tardat. 
namque illuc, quodcumque uacans hiat, impetus omnis, 
at sese introitu soluunt adituque patenti 
conceptae languent uires animosque remittunt. 
angustis opus est, ut turbent, faucibus: illic 
feruet opus densaque premit premiturque ruina 
nunc Euri Boreaeque Notus, nunc huius uterque. 
hinc uenti rabies, hinc saeuo quassa citatu 
fundamenta soli trepidant urbesque caducae. 
inde, neque est aliud, si fas est credere, mundo 
uenturam antiqui faciem, ueracius omen. 
  haec primo constat species naturaque terrae: 
introrsus cessante solo trahit undique uenas. 
  Aetna sui manifesta fides et proxima uero est. 
non illic duce me occultas scrutabere causas; 
occurrent oculis ipsae cogentque fateri. 
plurima namque patent illi miracula monti: 
hinc uasti terrent aditus merguntque profundo, 
porrigit hinc artus penitusque exaestuat intra, 
hinc scissae rupes obstant discordiaque ingens, 
inter opus nectunt aliae mediumque coercent 
pars igni indomitae, pars ignes ferre coactae. 
[ut maior species et ne succurrat inanis] 
haec operis uisenda sacri faciesque domusque, 
haec illi sedes tantarumque area rerum est. 
  nunc opus artificem incendi causamque reposcit, 
non illam paruo aut tenui discrimine signis 
mille sub exiguo ponent tibi tempora uera. 
res oculos ducent, res ipsae credere cogent; 
quin etiam tactu moneant, contingere tuto 
si liceat; prohibent flammae custodiaque ignis 
illi operi est, arcent aditus diuinaque rerum 
[ut maior species et ne succurrat inanis] 
cura sine arbitrio est: eadem procul omnia cernes. 
nec tamen est dubium penitus quid torqueat Aetnam, 
aut quis mirandus tantae faber imperet arti. 
pellitur exustae glomeratim nimbus harenae, 
flagrantes properant moles, uoluuntur ab imo 
fundamenta, fragor tota nunc rumpitur Aetna, 
nunc fusca pallent incendia mixta ruina. 
ipse procul tantos miratur Iuppiter ignes, 
neue sepulta noui surgant in bella gigantes, 
neu Ditem regni pudeat, neu Tartara caelo 
uertat, in occulto tantum tremit omniaque extra 
congeries operit saxorum et putris harenae. 
quae nec sponte sua saliunt nec corporis ullis 
subiectata cadunt robusti uiribus: omnes 
exagitant uenti turbas ac uertice saeuo 
in densum conlecta rotant uoluuntque profundo. 
haec causa expectata ruunt incendia montis. 
spiritus inflatis nomen, languentibus aer. 
nam prope nequiquam per se est uiolentia flammae: 
ingenium uelox illi motusque perennis, 
uerum opus auxilium est ut pellat corpora; nullus 
impetus est ipsi; qua spiritus imperat, audit; 
hic princeps magnoque sub hoc duce militat ignis. 
  nunc quoniam in promptu est operis natura solique, 
unde ipsi uenti, quae res incendia pascit, 
cur subito cohibent uires, quae causa silenti, 
subsequar: inmensus labor est sed fertilis idem, 
digna laborantis respondent praemia curis. 
non oculis solum pecudum miranda tueri 
more nec effusos in humum graue pascere corpus, 
nosse fidem rerum dubiasque exquirere causas, 
ingenium sacrare caputque attollere caelo, 
scire quot et quae sint magno natalia mundo 
principia occasus metuunt ad saecula pergunt 
et firma aeterno religata est machina uinclo, 
solis scire modum et quanto minor orbita lunae, 
haec breuior cursu ut bis senos peruolet orbes, 
annuus ille meet, quae certo sidera currant 
ordine quaeue suos seruent incondita motus, 
scire uices etiam signorum et tradita iura 
(sex cum nocte rapi, totidem cum luce referri), 
nubila cur caelo, terris denuntiet imbres, 
quo rubeat Phoebe, quo frater palleat, igni, 
tempora cur uarient anni, uer, prima iuuenta, 
cur aestate perit, cur aestas ipsa senescit 
autumnoque obrepit hiems et in orbe recurrit, 
axem scire Helices et tristem nosse cometen, 
Lucifer unde micet, quaue Hesperus, unde Bootes, 
Saturni quae stella tenax, quae Martia pugnax, 
quo rapiant nautae, quo sidere lintea tendant, 
scire uias maris et caeli praediscere cursus, 
quo uolet Orion, quo Serius incubet index, 
et quaecumque iacent tanto miracula mundo 
non congesta pati nec aceruo condita rerum, 
sed manifesta notis certa disponere sede 
singula, diuina est animi ac iucunda uoluptas. 
sed prior haec homini cura est, cognoscere terram 
quaeque in ea miranda tulit natura notare: 
haec nobis magis adfinis caelestibus astris. 
nam quae mortali spes est, quae amentia maior, 
in Iouis errantem regno perquirere diuos, 
tantum opus ante pedes transire ac perdere segnem? 
torquemur miseri in paruis premimurque labore, 
scrutamur rimas et uertimus omne profundum, 
quaeritur argenti semen, nunc aurea uena, 
torquentur flamma terrae ferroque domantur, 
dum sese pretio redimant, uerumque professae 
tum demum uilesque iacent inopesque relictae. 
noctes atque dies festinant arua coloni, 
callent rure manus, glebarum expenditur usus: 
fertilis haec segetique feracior, altera uiti, 
haec plantis humus, haec herbis dignissima tellus, 
haec dura et melior pecori siluisque fidelis, 
aridiora tenent oleae, sucosior ulmis 
grata. leues cruciant animos et corpora causae, 
horrea uti saturent, tumeant ut dolea musto, 
plenaque desecto surgant faenilia campo: 
sic auidi semper qua uisum est carius istis. 
implendus sibi quisque bonis est artibus: illae 
sunt animi fruges, haec rerum maxima merces, 
scire quid occulto terrae natura coercet, 
nullum fallere opus, non mutum cernere sacros 
Aetnaei montis fremitus animosque furentis, 
non subito pallere sono, non credere subter 
caelestis migrasse minas aut Tartara rumpi, 
nosse quid intendat uentos, quid nutriat ignes, 
unde repente quies et multo foedere pax sit. 
concrescant animi penitus; seu forte cauernae 
introitusque ipsi sorbent; seu terra minutis 
rara foraminibus tenues in se abstrahit auras 
(plenius hoc etiam rigido quia uertice surgens, 
illinc infestis atque hinc obnoxia uentis, 
undique diuersas admittere cogitur auras, 
et coniuratis addit concordia uires); 
siue introrsus agunt nubes et nubilus auster, 
seu forte flexere caput tergoque feruntur 
praecipiti deiecta sono premit unda fugatque 
torpentes auras pulsataque corpora denset; 
nam, ueluti sonat ora duc Tritone canoro 
(pellit opus collectus aquae uictusque moueri 
spiritus et longas emugit bucina uoces) 
carmineque irriguo magnis cortina theatris 
imparibus numerosa modis canit arte regentis, 
quae tenuem impellens animam subremigat unda, 
haud aliter summota furens torrentibus aura 
pugnat in angusto et magnum commurmurat Aetna: 
credendum est aliquam uentorum existere causam 
ut condensa premant inter se corpora, turbam 
elisa in uacuum fugiant et proxima secum 
momine torta trahant tuta dum sede resistant. 
  quod si forte mihi quaedam discordia tecum est, 
principiis aliis credas consurgere uentos: 
non dubium rupes aliquas penitusque cauernas 
sub terra similis harum quas cernimus extra 
proruere ingenti sonitu casuque propinquas 
diffugere impellique animas, hinc crescere uentos; 
aut umore etiam nebulas se effundere largo, 
ut campis agrisque solent quos adluit amnis. 
uallibus exoriens caligat nubilus aer, 
flumina parua ferunt auras, uis proxima uento est, 
eminus adspirat fortis et uerberat umor. 
atque haec in uacuo si tanta potentia rorum est, 
hoc plura efficiant infra clusique necesse est. 
  his igitur causis extra penitusque coactus 
exagitant uentos; pugnant in faucibus; arte 
pugnantis suffocat iter. uelut unda profundo 
terque quaterque exhausta graues ubi perbibit euros, 
ingeminant fluctus et primos ultimus urget, 
haud secus adstrictus certamine tangitur ictu 
spiritus inuoluensque suo sibi pondera nisu 
densa per ardentes exercet corpora uires 
et, quacumque iter est, properat transitque moramen, 
donec confluuio, ueluti siponibus actus, 
exilit atque furens tota uomit igneus Aetna. 
  quod si forte putas summis decurrere uentos 
faucibus atque isdem pulsos remeare, notandas 
res oculis locus ipse dabit cogetque negare. 
quamuis caeruleo siccus Ioue fulgeat aether 
purpureoque rubens surgat iubar aureus ostro, 
illinc obscura semper caligine nubes 
prospectat sublimis opus uastosque recessus 
pigraque diffuso circum stupet undique uultu. 
non illam uidet Aetna nec ullo intercipit aestu: 
obsequitur quacumque iubet leuis aura reditque. 
placantes etiam caelestia numina ture 
summo cerne iugo, uel qua liberrimus Aetna 
introspectus hiat tantarum in semina rerum, 
si nihil irritet flammas stupeatque profundum. 
hinc igitur cernis torrens ut spiritus ille, 
qui rupes terramque rotat, qui fulminat ignes, 
cum rexit uires et praeceps flexit habenas, 
praesertim ipsa suo declinia pondere numquam 
corpora deripiat ualidoque absorbeat arcu? 
quod si fallor, abest species tantusque ruinis 
impetus adtentos oculorum transfugit ictus, 
nec leuitas tantos igitur ferit aura mouetque 
sparsa liquore manus sacros ubi uentilat ignis, 
uerberat aura tamen pulsataque corpora nostris 
incursant: adeo in tenui uim causa repellit. 
non cinerem stipulamue leuem, non arida sorbet 
gramina, non tenuis plantis humus excita predas. 
surgit adoratis sublimis fumus ab aris: 
tanta quies illi est et pax innoxia rapti. 
  siue peregrinis igitur propriisue potentes 
coniurant animae causis, ille impetus ignes 
et montis partes atra subiectat harena, 
uastaque concursu trepidantia saxa fragoris 
ardentisque simul flammas ac fulmina rumpunt, 
haud aliter quam, cum prono iacuere sub austro 
aut aquilone fremunt siluae, dant bracchia nodo 
implicita ac serpunt iunctis incendia ramis. 
nec te decipiant stolidi mendacia uulgi, 
exhaustos cessare sinus, dare tempora rursus 
ut rapiant uires repetantque in proelia uicti; 
pelle nefas animo mendacemque exue famam. 
non est diuinis tam sordida rebus egestas, 
nec paruas mendicat opes nec conrogat auras. 
praesto sunt operae, uentorum examina, semper: 
causa latet quae rumpat iter cogatque morari. 
saepe premit fauces magnis exstructa ruinis 
congeries clauditque uias luctamine ab imo 
et scisso ueluti tecto sub pondere praestat 
haud similis teneros cursu: tum frigida monti 
desidia est tutoque licet descendere fauces. 
post, ubi conualuere mora, uelocius urgent, 
pellunt oppositi moles et uincula rumpunt, 
quicquid in obliquum est, frangunt iter, acrior ictu 
impetus exoritur, magnis operata rapinis 
flamma micat latosque ruens exundat in agros. 
sic cessata diu referunt spectacula uenti. 
  nunc superant quaecumque creant incendia siluae. 
quae flammas alimenta uocent, quid nutriat Aetnam 
incendi poterunt. illis uernacula causis 
materia adpositumque igni genus utile terrae est. 
uritur assidue calidus nunc sulphuris umor, 
nunc spissus crebro praebetur alumine sucus, 
pingue bitumen adest et quicquid comminus acris 
irritat flammas, illius corporis Aetna est. 
atque, hanc materiam penitus discurrere testes, 
infectae eructantur aquae radice sub ipsa. 
pars oculis manifesta iacet, quae robore dura est 
ac lapis: in pingui feruent incendia suco. 
quin etiam uarie quaedam sine nomine saxa 
toto monte liquant. illis custodia flammae 
uera tenaxque data est, sed maxima causa molaris 
illius incendi lapis est: hic uindicat Aetnam. 
quem si forte manu teneas ac robora cernas 
nec feruere putes ignem nec spargere posse, 
sed simul ac ferro quaeras, respondet et ictu 
scintillat dolor. hunc multis circum inice flammis 
et patere extorquere animos atque exue robur: 
fundetur ferro citius, nam mobilis illi 
et metuens natura mali est, ubi cogitur igni; 
sed simul atque hausit flammas, non tutior haustis 
ulla domus, seruat faciem duratque tenaci 
saepta fide: tanta est illi patientia uicto. 
uix umquam reddit uires atque euomit ignem, 
totus enim denso stipatus robore cardo 
per tenuis admissa uias incendia nutrit 
cunctanterque eadem et pigre concepta remittit. 
nec tamen hoc uno, quod montis plurima pars est, 
uincit et incendi causam tenet ille: profecto 
miranda est lapidis uiuax animosaque uirtus: 
cetera materies quaecumque est fertilis igni, 
ut semel accensa est, moritur nec restat in illa 
quod repetas, tantum cinis et sine semine terra est; 
hic semel atque iterum patiens ac mille perhaustis 
ignibus instaurat uires nec desinit ante 
quam leuis excocto defecit robore pumex 
in cineremque putresque iacet dilapsus harenas. 
cerne locis etiam similes arsisse cauernas: 
illic materiae nascentis copia maior, 
sed genus hoc lapidis (certissima signa coloris) 
quod nullas adiunxit opes, elanguit ignis. 
discitur indiciis flagrasse Aenaria quondam, 
nunc extincta super testisque Neapolin inter 
et Cumas locus est, multis iam frigidus annis, 
quamuis aeternum pingui scatet ubere sulphur 
(in mercem legitur, tanto est fecundius Aetna). 
insula, cui nomen facies dedit ipsa Rotunda, 
sulphure non solum nec obesa bitumine terra est, 
et lapis adiutat generandis ignibus aptus, 
sed raro fumat, quin uix, si accenditur, ardet, 
in breue mortalis flammas quod copia nutrit. 
in sola durat Vulcani nomine Sacra, 
pars tamen incendi maior refrixit, et alto 
iactatas recipit classes portuque tuetur; 
quae restat minor est diues satis ubere terrae, 
sed non Aetnaei uires quae conferat illi. 
atque haec ipsa tamen iam quondam extincta fuisset, 
ni furtim adgereret Siculi uicinia montis 
materiam siluamque suam pressoue canali 
huc illuc ageret uentos et pasceret ignes. 
sed melius res ipsa notis spectataque ueris 
occurrit signis nec temptat fallere testem. 
nam circa latera atque imis radicibus Aetnae 
candentes efflant lapides disiectaque saxa 
intereunt, uenis manifesto ut cernere possis 
pabula et ardendi causam lapidem esse molarem, 
cuius defectu ieiunus concidit ignis. 
ille, ubi collegit flammas, iacit et simul ictu 
materiam accendit cogitque liquescere secum. 
haud equidem mirum facie quae cernimus extra, 
si lenitur opus, restat; magis uritur illic 
sollicitatque magis uicina incendia saxum 
certaque uenturae praemittit pignora flammae. 
nam simul atque mouet uires turbamque minatur, 
diffugit extemploque solum trahit undique rimas 
et graue sub terra murmur denuntiat ignes. 
tum pauidum fugere et sacris concedere rebus 
par erit: e tuto speculaberis omnia collis. 
nam subito efferuent onerosa incendia, raptim 
accensae subeunt moles truncaeque ruina 
prouoluunt atque atra rotant examina harenae. 
illinc incertae facies hominumque figurae: 
pars lapidum domita est, stanti pars robore pugnat 
nec recipit flammas: hic indefensus anhelat 
atque aperit se hosti, decrescit spiritus illi, 
haud aliter quam cum laeto deuicta tropaeo 
prona iacet campis acies et castra sub ipsa. 
tum si quis lapidum summo pertabuit igni, 
asperior sopitaes et quaedam sordida faex est, 
qualem purgato cernas desidere ferro. 
uerum ubi paulatim exiluit sublata caducis 
congeries saxis, angusto uertice surgens, 
hic ueluti in fornace lapis torretur et omnis 
exustus penitus uenis subit altius umor; 
amissis opibus leuis et sine pondere pumex 
excoquitur. liquor ille magis feruere magisque 
fluminis in speciem mitis procedere tandem 
incipit et pronis demittit collibus undas. 
illae paulatim bis sena in milia pergunt; 
quippe nihil reuocat, curtis nihil ignibus obstat, 
nulla tenet moles, frustra simul omnia pugnant; 
hinc siluae rupesque natant, hinc terra solumque 
ipsum adiutat opus faciemque sibi induit amnis. 
quod si forte cauis cunctatus uallibus haesit, 
ingeminant fluctus et stantibus increpat undis, 
sicut cum rapidum curuo mare cernulus aestu, 
ac primum tenuis undas agit, inde priores 
praegrediens late diffunditur et succernens 
utpote in aequalis uoluens, perpascitur, agros 
flumina consistunt ripis ac frigore durant 
paulatimque ignes coeunt ac flammea massis 
exuitur facies. tum prima ut quaeque rigescit 
effumat moles atque ipso pondere tracta 
uoluitur ingenti strepitu praecepsque sonanti 
cum solido inflixa est, pulsatam dissipat ictus 
et, qua disclusa est, candenti robore fulget. 
emicat examen plagis, ardentia saxa 
(scintillas procul ecce uides, procul ecce, ruentis) 
incolumi feruore cadunt. fert impetus ingens, 
Symaethi quondam ut ripas traiecerit amnis: 
uix iunctis quisquam fixo dimouerit illas 
uicenos persaepe pedes iacet obruta moles. 
  sed frustra certis disponere singula causis 
temptamus, si firma manet tibi fabula mendax, 
materiam ut credas aliam fluere igne, nec una 
flumina proprietate simul concrescere, siue 
commixtum lento flagrare bitumine sulphur: 
nam posse exusto cretam quoque robore fundi, 
et figulos huic esse fidem, dein frigoris usu 
duritiem reuocare suam et constringere uenas. 
sed signum commune leue est atque irrita causa 
quae trepidat: certo uerum tibi pignore constat. 
nam uelut arguti natura est aeris, et igni 
cum domitum est, constans eademque, et robore saluo, 
utraque ut possis aeris cognoscere partem, 
haud aliter lapis ille tenet, seu forte madentes 
effluit in flammas siue est securus ab illis, 
conseruatque notas nec uultum perdidit ignis. 
quin uenam externam uultus color ipse refellit, 
aut color aut leuitas putris magis illa magisque: 
una operis facies eadem perque omnia terra est. 
nec tamen infitior lapides ardescere certos, 
interius fluere accensos: haec propria uirtus. 
quin ipsis quaedam Siculi cognomina saxis 
inposuere fridicas et iam ipso nomine signant 
fusilis esse notae. numquam tamen illa liquescunt, 
quamuis materies foueat sucosior intus, 
ni penitus uenae fuerint commissa molari. 
  quod si quis lapidis miratur fusile robur, 
cogitet obscuri uerissima dicta libelli, 
Heraclite, tui: nihil insuperabile gigni 
omnia quae rerum natura semina iacta. 
seu nimium hoc mirum, densissima corpora saepe 
et solido uicina tamen compescimus igni. 
non animos aeris flammis succumbere cernis, 
lentitiem plumbum non exuit ipsaque ferri 
materies praedura tamen subuertitur igni 
spissaque suspensis fornacibus aurea saxa 
exsudant pretium? et quaedam fortasse profundo 
incomperta iacent similique obnoxia sorti. 
nec locus ingenio est: oculi te iudice uincent. 
nam lapis ille riget praeclususque ignibus obstat, 
si paruis torrere uelis caeloque patenti: 
candenti pressoque agedum fornace coerce; 
nec sufferre potest nec saeuum durat in hostem: 
uincitur et soluit uires captusque liquescit. 
quae maiora putas autem tormenta moueri 
posse manu, quae tanta putas incendia nostris 
sustentari opibus, quantis fornacibus Aetna 
uritur, arcano numquam non fertilis igni? 
hic non qui nostro feruet moderatior usu, 
sed caelo propior, uel quali Iuppiter ipse 
armatus flamma est. his uiribus additur ingens 
spiritus adstrictis elisus faucibus, ut cum 
fabriles operae rudibus contendere massis 
festinant, ignes quatiunt follesque trementes 
exanimant pressoque instigant agmine uentos. 
  haec operis summa est, sic nobilis uritur Aetna: 
terra foraminibus uires trahit, urget in artum 
spiritus, incendi uis it per maxima saxa. 
  magnificas laudes operosaque uisere templa 
diuitiis hominum aut sacras memorare uetustas, 
traducti maria et terras per proxima fatis 
currimus atque auidi ueteris mendacia famae 
eruimus cunctasque libet percurrere gentes. 
nunc iuuat Ogygiis circumdata moenia Thebis 
cernere, quae fratres, ille impiger, ille canorus, 
inuitata piis nunc carmine saxa lyraque 
condere, felicesque alieno intersumus aeuo. 
nunc gemina ex uno fumantia sacra uapore 
miramur septemque duces raptumque profundi. 
detinet Eurotas illic et Sparta Lycurgi 
et sacer in bellum numerus, sua turba regenti. 
nunc hic Cecropiae uariis spectantur Athenae 
carminibus gaudensque solum uictrice Minerua. 
excidit huc reduci quondam tibi, perfide Theseu, 
candida sollicito praemittere uela parenti; 
tu quoque Athenarum carmen, iam nobile sidus, 
Erigone; sedes uestra est Philomela canoris 
euocat in siluis, at tu, soror, hospita tectis 
acciperis; solis Tereus ferus exulat agris. 
miramur Troiae cineres et flebile uictis 
Pergamon extinctosque suo Phrygas Hectore; paruum 
conspicimus magni tumulum ducis; hic et Achilles 
impiger et uictus magni iacet Hectoris ultor. 
quin etiam Graiae fixos tenuere tabellae 
signaue: nunc Paphiae rorantes matre capilli, 
sub truce nunc parui ludentes Colchide nati, 
nunc tristes circa subiectae altaria ceruae 
uelatusque pater, nunc gloria uiua Myronis 
et iam mille manus operum turbaeque morantur. 
haec uisenda putas terrae dubiusque marisque? 
artificis naturae ingens opus aspice, nulla 
cum tanta humanis phoebus spectacula cernes 
praecipueque uigil feruens ubi Sirius ardet. 
insequitur miranda tamen sua fabula montem, 
nec minus ille pio quamquam sors nobilis igni est. 
nam quondam ruptis excanduit Aetna cauernis 
et, uelut euersis penitus fornacibus, ingens 
eiecta in longum rapidis feruoribus unda, 
haud aliter quam cum saeuo Ioue fulgurat aether 
et nitidum obscura telum caligine torquet. 
ardebant agris segetes et mitia cultu 
iugera cum dominis, siluae collesque rubebant; 
uixdum castra putant hostem mouisse tremendum, 
et iam finitimae portas euaserat urbis. 
tum uero ut cuique est animus uiresque, rapina 
tutari conantur opes. gemit ille sub auro, 
colligit ille arma et stulta ceruice reponit, 
defectum raptis illum sua crimina tardant, 
hic uelox minimo properat sub pondere pauper, 
et, quod cuique fuit cari, fugit ipse sub illo. 
sed non incolumis dominum sua praeda secuta est; 
cunctantis uorat ignis et undique torret auaros, 
consequitur fugisse ratos et praemia captis 
concremat: haec nullis parsura incendia pascunt, 
uel solis parsura piis. namque, optima proles, 
Amphinomus fraterque pari sub munere fortes, 
cum iam uicinis streperent incendia tectis, 
aspiciunt pigrumque patrem matremque senecta 
eheu defessos posuisse in limine membra. 
parcite, auara manus, dites attollere praedas: 
illis diuitiae solae materque paterque, 
hanc rapiunt praedam mediumque exire per ignem 
ipso dante fidem properant. o maxima rerum 
et merito pietas homini tutissima uirtus! 
erubuere pios iuuenes attingere flammae 
et quacumque ferunt illi uestigia cedunt. 
felix illa dies, illa est innoxia terra! 
dextera saeua tenent laeuaque incendia feruent; 
mille per obliquos ignis fratremque triumphans 
tutus uterque pio sub pondere, sufficit illa 
et circa geminos auidus sibi temperat ignis. 
incolumes abeunt tandem et sua numina secum 
salua ferunt. illos mirantur carmina uatum, 
illos seposuit claro sub nomine Ditis, 
nec sanctos iuuenes attingunt sordida fata: 
securae cessere domus et iura piorum.
 

 

 
 COPA 
 

 
Copa Surisca, caput Graeca redimita mitella, 
  crispum sub crotalo docta mouere latus, 
ebria fumosa saltat lasciua taberna 
  ad cubitum raucos excutiens calamos. 
quid iuuat aestiuo defessum puluere abisse 
  quam potius bibulo decubuisse toro? 
sunt topia et calybae, cyathi, rosa, tibia, chordae, 
  et triclia umbrosis frigida harundinibus; 
en et Maenalio quae garrit dulce sub antro 
  rustica pastoris fistula more sonat. 
est et uappa cado nuper defusa picato, 
  est crepitans rauco murmure riuus aquae. 
sunt etiam croceo uiolae de flore corollae 
  sertaque purpurea lutea mixta rosa 
et quae uirgineo libata Achelois ab amne 
  lilia uimineis attulit in calathis. 
sunt et caseoli, quos iuncea fiscina siccat, 
  sunt autumnali cerea pruna die 
castaneaeque nuces et suaue rubentia mala, 
  est hic munda Ceres, est Amor, est Bromius; 
sunt et mora cruenta et lentis uua racemis, 
  et pendet iunco caeruleus cucumis. 
est tuguri custos armatus falce saligna, 
  sed non et uasto est inguine terribilis; 
huic calybita ueni: lassus iam sudat asellus; 
  parce illi, Vestae delicium est asinus. 
nunc cantu crebro rumpunt arbusta cicadae, 
  nunc uaria in gelida sede lacerta latet: 
si sapis, aestiuo recubans nunc prolue uitro, 
  seu uis crystalli ferre nouos calices. 
hic age pampinea fessus requiesce sub umbra 
  et grauidum roseo necte caput strophio, 
formosum tenerae decerpens ora puellae; 
  a pereat cui sunt prisca supercilia! 
quid cineri ingrato seruas bene olentia serta? 
  anne coronato uis lapide ossa tegi? 
pone merum et talos; pereat qui crastina curat: 
  Mors aurem uellens 'uiuite' ait, 'uenio'.
 

 

 
 ELEGIAE IN MAECENATEM 

 
I
 

 
Defleram iuuenis tristi modo carmine fata; 
  sunt etiam merito carmina danda seni. 
ut iuuenis deflendus enim tam candidus et tam 
  longius annoso uiuere dignus auo. 
inreligata ratis, numquam defessa carina, 
  it redit in uastos semper onusta lacus; 
illa rapit iuuenes prima florente iuuenta, 
  non oblita tamen sed repetitque senes. 
nec mihi, Maecenas, tecum fuit usus amici: 
  Lollius hoc ergo conciliauit opus. 
foedus erat uobis nam propter Caesaris arma, 
  Caesaris et similem propter in arma fidem. 
regis eras, Etrusce, genus: tu Caesaris almi 
  dextera, Romanae tu uigil Vrbis eras. 
omnia cum posses tanto tam carus amico, 
  te sensit nemo posse nocere tamen. 
Pallade cum docta Phoebus donauerat artes: 
  tu decus et laudes huius et huius eras. 
uincit uulgares, uincit beryllus harenas, 
  litore in extremo quas simul unda mouet. 
quod discinctus eras, animo quoque, carpitur unum: 
  diluis hoc nimia simplicitate tua. 
sic illi uixere quibus fuit aurea Virgo, 
  quae bene praecinctos postmodo pulsa fugit. 
liuide, quid tandem tunicae nocuere solutae 
  aut tibi uentosi quid nocuere sinus? 
num minus Vrbis erat custos et Caesaris obses, 
  num tibi non tutas fecit in Vrbe uias? 
nocte sub obscura quis te spoliauit amantem, 
  quis tetigit ferro durior ipse latus? 
maius erat potuisse tamen nec uelle triumphos, 
  maior res magnis abstinuisse fuit. 
maluit umbrosam quercum nymphasque cadentes 
  paucaque pomosi iugera certa soli; 
Pieridas Phoebumque colens in mollibus hortis 
  sederat argutas garrulus inter aues. 
marmora minaei uincent monumenta libelli: 
  uiuitur ingenio, cetera mortis erunt. 
quid faceret? defunctus erat, comes integer idem, 
  miles et Augusti fortiter usque pius. 
illum piscosi uiderunt saxa Pelori 
  ignibus hostilis reddere ligna ratis; 
puluere in Emathio fortem uidere Philippi: 
  quam nunc ille tener tam grauis hostis erat. 
cum freta Niliacae texerunt lata carinae, 
  fortis erat circa, fortis et ante ducem, 
militis Eoi fugientia terga secutus, 
  territus ad Nili dum ruit ille caput. 
pax erat: haec illos laxarunt otia cultus: 
  omnia uictores Marte sedente decent. 
Actius ipse lyram plectro percussit eburno, 
  postquam uictrices conticuere tubae. 
hic modo miles erat, ne posset femina Romam 
  dotalem stupri turpis habere sui, 
hic tela in profugos (tantum curuauerat arcum) 
  misit ad extremos exorientis equos. 
Bacche, coloratos postquam deuicimus Indos, 
  potasti galea dulce iuuante merum, 
et tibi securo tunicae fluxere solutae; 
  te puto purpureas tunc habuisse duas. 
sum memor et certe memini sic ducere thyrsos 
  bracchia purpurea candidiora niue; 
et tibi thyrsus erat gemmis ornatus et auro: 
  serpentes hederae uix habuere locum. 
argentata tuos etiam talaria talos 
  uinxerunt certe nec puto, Bacche, negas. 
mollius es solito mecum tum multa locutus, 
  et tibi consulto uerba fuere noua. 
impiger Alcide, multo defuncte labore, 
  sic memorant curas te posuisse tuas, 
sic te cum tenera multum lusisse puella 
  oblitum Nemeae iamque, Erymanthe, tui. 
ultra numquid erat? torsisti pollice fusos, 
  lenisti morsu leuia fila parum; 
percussit crebros te propter Lydia nodos, 
  te propter dura stamina rupta manu, 
Lydia te tunicas iussit lasciua fluentes 
  inter lanificas ducere saepe suas. 
claua torosa tua pariter cum pelle iacebat, 
  quam pede suspenso percutiebat Amor. 
quis fore credebat, premeret cum iam impiger infans 
  hydros ingentes uix capiente manu, 
cumue renascentem meteret uelociter hydram, 
  frangeret immanes uel Diomedis equos, 
uel tribus aduersis communem fratribus aluum 
  et sex aduersas solus in arma manus? 
fudit Aloidas postquam dominator Olympi, 
  dicitur in nitidum percubuisse diem 
atque aquilam mississe suam quae quaereret ecquid 
  posset amaturo signa referre Ioui, 
ualle sub Idaea dum te, formose sacerdos, 
  inuenit et presso molliter ungue rapit. 
sic est: uictor amet, uictor potiatur in umbra, 
  uictor odorata dormiat inque rosa; 
uictus aret uictusque metat, metus imperet illi, 
  membra nec in strata sternere discat humo. 
tempora dispensant usus et tempora cultus, 
  haec homines, pecudes, haec moderantur aues 
lux est, taurus arat; nox est, requiescit arator, 
  liberat et merito feruida colla boui. 
conglaciantur aquae, scopulis se condit hirundo; 
  uerberat egelidos garrula uere lacus. 
Caesar amicus erat: poterat uixisse solute, 
  cum iam Caesar idem quod cupiebat erat. 
indulsit merito: non est temerarius ille; 
  uicimus: Augusto iudice dignus erat. 
Argo saxa pauens postquam Scyllaea relegit 
  Cyaneosque metus iam religanda ratis, 
uiscera dissecti mutauerat arietis agno 
  Aeetis sucis omniperita suis: 
his te, Maecenas, iuuenescere posse decebat; 
  haec utinam nobis Colchidos herba foret! 
redditur arboribus florens reuirentibus aetas; 
  ergo non homini quod fuit ante redit, 
uiuacesque magis ceruos decet esse pauentes 
  si quorum in torua cornua fronte rigent? 
uiuere cornices multos dicuntur in annos; 
  cur nos angusta condicione sumus? 
pascitur Aurorae Tithonus nectare coniunx, 
  atque ita iam tremulo nulla senecta nocet: 
ut tibi uita foret semper medicamine sacro, 
  te uellem Aurorae complacuisse uirum. 
illius aptus eras croceo recubare cubili, 
  et modo poeniceum rore lauante torum 
illius aptus eras roseas adiungere bigas, 
  tu dare purpurea lora regenda manu, 
tu mulcere iubam, cum iam torsisset habenas 
  procedente die, respicientis equi. 
quaesiuere chori iuuenem sic Hesperon illum, 
  quem nexum medio soluit in igne Venus, 
quem nunc in fuscis placida sub nocte nitentem 
  Luciferum contra currere cernis equis: 
hic tibi Corycium, casias hic donat olentis, 
  hic e palmiferis balsama missa iugis. 
nunc pretium candoris habes, nunc redditur umbris: 
  te sumus obliti decubuisse senem. 
et Pylium fleuere sui ter Nestora canum 
  dicebantque tamen non satis esse senem: 
Nestoris annosi uicisses saecula, si me 
  dispensata tibi stamina nente forent. 
nunc ego quod possum: tellvs levis ossa teneto,& 
  pendvla librato pondvs et ipsa tvvm. 
semper serta tibi dabimvs, tibi semper odores,& 
  non vmqvam sitiens, florida semper eris.
 

 
II
 

 
Sic est Maecenas fato ueniente locutus, 
  frigidus et iamiam cum moriturus erat: 
'mene' inquit 'iuuenis primaeui, Iuppiter, ante 
  angustum Drusi non cecidisse diem! 
pectore maturo fuerat puer, integer aeuo, 
  et magnum magni Caesaris illud opus. 
discidio uellemque prius; ' non omnia dixit 
  inciditque pudor quae prope dixit amor, 
sed manifestus erat. moriens quaerebat amatae 
  coniugis amplexus oscula uerba manus. 
'sed tamen hoc satis est: uixi te, Caesar, amico 
  et morior' dixit, 'dum moriarque, sat est. 
mollibus ex oculis aliquis tibi procidet umor, 
  cum dicar subita uoce fuisse tibi. 
hoc mihi contingat, iaceam tellure sub aequa; 
  nec tamen hoc ultra te doluisse uelim, 
sed meminisse uelim: uiuam sermonibus illic; 
  semper ero, semper si meminisse uoles. 
et decet et certe uiuam tibi semper amore, 
  nec tibi qui moritur desinit esse tuus. 
ipse ego quicquid ero cineres interque fauillas, 
  tum quoque non potero non memor esse tui. 
exemplum uixi te propter molle beati, 
  unus Maecenas teque ego propter eram. 
arbiter ipse fui, uolui quod contigit esse, 
  pectus eram uere pectoris ipse tui. 
uiue diu, mi care, senex pete sidera sero: 
  est opus hoc terris, te quoque uelle decet. 
et tibi succrescant iuuenes bis Caesare digni 
  et tradant porro Caesaris usque genus. 
sit secura tibi quam primum Liuia coniunx, 
  expleat amissi munera rupta gener. 
cum deus intereris diuis insignis auitis, 
  te Venus in patrio collocet ipsa sinu.' 
 

 

 
 CIRIS 
 

 
Etsi me uario iactatum laudis amore 
irritaque expertum fallacis praemia uulgi 
Cecropius suauis expirans hortulus auras 
florentis uiridi sophiae complectitur umbra, 
mensque, ut quiret eo dignum sibi quaerere carmen, 
longe aliud studium inque alios accincta labores 
altius ad magni suspexit sidera mundi 
et placitum paucis ausa est ascendere collem, 
non tamen absistam coeptum detexere munus, 
in quo iure meas utinam requiescere musas 
et leuiter blandum liceat deponere amorem. 
quod si mirificum genus omnes . . . . . 
mirificum sedi modo sit tibi uelle libido, 
si mihi iam summas sapientia panderet arces, 
quattuor antiquis heredibus est data consors, 
unde hominum errores longe lateque per orbem 
despicere atque humilis possem contemnere curas, 
non ego te talem uenerarer munere tali, 
non equidem (quamuis interdum ludere nobis 
et gracilem molli liceat pede claudere uersum), 
sed magno intexens, si fas est dicere, peplo, 
qualis Erectheis olim portatur Athenis, 
debita cum castae soluuntur uota Mineruae 
tardaque confecto redeunt quinquennia lustro, 
cum leuis alterno Zephyrus concrebuit Euro 
et prono grauidum prouexit pondere currum. 
felix illa dies, felix et dicitur annus, 
felices qui talem annum uidere diemque. 
ergo Palladiae texuntur in ordine pugnae, 
magna Giganteis ornantur pepla tropaeis, 
horrida sanguineo pinguntur proelia cocco, 
additur aurata deiectus cuspide Typhon, 
qui prius Ossaeis consternens aethera saxis 
Emathio celsum duplicabat uertice Olympum. 
tale deae uelum sollemni tempore portant, 
tali te uellem, iuuenum doctissime, ritu 
purpureos inter soles et candida lunae 
sidera, caeruleis orbem pulsantia bigis, 
naturae rerum magnis intexere chartis, 
aeterno ut sophiae coniunctum carmine nomen 
nostra tuum senibus loqueretur pagina saeclis. 
sed quoniam ad tantas nunc primum nascimur artes, 
nunc primum teneros firmamus robore neruos, 
haec tamen interea quae possumus, in quibus aeui 
prima rudimenta et iuuenes exegimus annos, 
accipe dona meo multum uigilata labore 
promissa atque diu iam tandem . . . . . 
impia prodigiis ut quondam exterruit amplis 
Scylla nouos auium sublimis in aere coetus 
auxerit et tenui conscendens aethera penna 
caeruleis sua tecta super uolitauerit alis, 
hanc pro purpureo poenam scelerata capillo 
pro patria soluens excisa et funditus urbe. 
  complures illam magni, Messalla, poetae 
(nam uerum fateamur: amat Polyhymnia uerum) 
longe alia perhibent mutatam membra figura 
Scyllaeum monstro saxum infestasse uoraci; 
illam esse aerumnis quam saepe legamus Vlixi 
candida succinctam latrantibus inguina monstris 
Dulichias uexasse rates et gurgite in alto 
deprensos nautas canibus lacerasse marinis. 
sed neque Maeoniae patiuntur credere chartae 
nec malus istorum dubiis erroribus auctor. 
namque alias alii uulgo finxere puellas 
quae Colophoniaco Scyllae dicantur Homero. 
ipse Crataein ait matrem, sed siue Crataeis, 
siue illam monstro generauit Echidna biformi, 
siue necutra parens atque hoc in carmine toto 
inguinis est uitium et ueneris descripta libido; 
siue etiam iactis speciem mutata uenenis 
infelix uirgo (quid enim commiserat illa?); 
siue pater timidam saeua complexus harena 
coniugium castae uiolauerat Amphitrites, 
at tamen exegit longo post tempore poenas, 
ut, cum cura sui ueheretur coniugis alto, 
ipsa trucem multo misceret sanguine pontum 
seu uero, ut perhibent, forma cum uinceret omnis 
et cupidos quaestu passim popularet amantes, 
horribilis circum uidit se existere formas, 
piscibus et canibusque malis uallata repente est 
(heu quotiens mirata nouos expalluit artus 
ipsa suos, quotiens heu pertimuit latratus), 
ausa quod est mulier numen fraudare deorum 
et dictam Veneri notorum uertere poenam, 
quam mala multiplici iuuenum consaepta caterua 
dixerat atque modo meretrix uulgata ferarum 
(infamem tali merito rumore fuisse 
docta Palaepaphiae testatur uoce Pachynus): 
quidquid et ut quisque est tali de clade locutus, 
omnia sim: potius liceat notescere cirin 
atque unam ex multis Scyllam non esse puellis. 
  quare, quae cantus meditanti mittere cocos 
magna mihi cupido tribuistis praemia, diuae 
Pierides, quarum castos altaria postis 
munere saepe meo inficiunt foribusque hyacinthi 
deponunt flores aut suaue rubens narcissus 
aut crocus alterna coniungens lilia caltha 
sparsaque liminibus floret rosa, nunc age, diuae, 
praecipue nostro nunc aspirate labori 
atque nouum aeterno praetexite honore uolumen. 
  sunt Pandioniis uicinae sedibus urbes 
Actaeos inter colles et candida Thesei 
purpureis late ridentia litora conchis, 
quarum non ulli fama concedere digna 
stat Megara, Alcathoi quondam murata labore, 
Alcathoi Phoebique; deus namque affuit illi, 
unde etiam citharae uoces imitatus acutas 
saepe lapis recrepat Cyllenia murmura pulsus 
et ueterem sonitu Phoebi testatur honorem. 
hanc urbem, ante alios qui tum florebat in armis, 
fecerat infestam populator remige Minos, 
hospitio quod se Nisi Polyidos auito 
Carpathium fugiens et flumina Caeratea 
texerat. hunc bello repetens Gortynius heros 
Attica Cretaea sternebat rura sagitta. 
sed neque tum ciues neque tum rex ipse ueretur 
infesto ad muros uolitantis agmine turmas 
dicere et indomitas uirtute retundere mentes, 
responsum quoniam satis est meminisse deorum. 
nam capite ab summo regis, mirabile dictu, 
candida caesarie florebant tempora lauro 
et roseus medio surgebat uertice crinis, 
cuius quam seruata diu natura fuisset, 
tam patriam incolumem Nisi regnumque futurum 
concordes stabili firmarunt numine Parcae. 
ergo omnis caro residebat cura capillo, 
aurea sollemni comptum quem fibula ritu 
Cecropiae tereti nectebat dente cicadae. 
  nec uero haec urbis custodia uana fuisset 
(nec fuerat), ni Scylla nouo correpta furore, 
Scylla, patris miseri patriaeque inuenta sepulcrum, 
o nimium cupidis Minoa inhiasset ocellis. 
sed malus ille puer, quem nec sua flectere mater 
iratum potuit, quem nec pater atque auus idem 
Iuppiter (ille etiam Poenos domitare leones 
et ualidas docuit uires mansuescere tigris, 
ille etiam diuos, homines; sed dicere magnum est), 
idem tum tristis acuebat paruulus iras 
Iunonis magnae, cuius periura puella 
olim (sed meminere diu periuria diuae) 
non ulli licitam uiolauerat inscia sedem, 
dum sacris operata deae lasciuit et extra 
procedit longe matrum comitumque cateruam, 
suspensam gaudens in corpore ludere uestem 
et tumidos agitante sinus aquilone relaxans. 
necdum etiam castos gustauerat ignis honores, 
necdum sollemni lympha perfusa sacerdos 
pallentis foliis caput exornarat oliuae, 
cum lapsa e manibus fugit pila quoque ea lapsa est 
procurrit uirgo. quod uti ne prodita ludo 
aureolam gracili soluisses corpore pallam. 
omnia quae retinere gradum cursusque morari 
possent, o tecum uellem tua semper haberes. 
non, numquam uiolata manu sacraria diuae 
iurando, infelix, nequiquam periurasses. 
et, si quis nocuisse tibi periuria credat 
causa pia est: timuit fratri te ostendere Iuno. 
at leuis ille deus, cui semper ad ulciscendum 
quaeritur ex omni uerborum iniuria dictu, 
aurea fulgenti depromens tela pharetra 
(heu nimium certo, nimium, thirintia missu) 
uirginis in tenera defixit acumina mente. 
  quae simul ut uenis hausit sitientibus ignem 
et ualidum penitus concepit in ossa furorem, 
saeua uelut gelidis Edonum Bistonis oris 
ictaue barbarico Cybeles antistita buxo 
infelix uirgo tota bacchatur in urbe, 
non storace Idaeo fragrantis cincta capillos, 
coccina non teneris pedibus Sicyonia seruans, 
non niueo retinens bacata monilia collo. 
multum illi incerto trepidant uestigia cursu; 
saepe petit patrios ascendere perdita muros 
aeriasque facit causam se uisere turris; 
saepe etiam tristis uoluens in nocte querelas 
sedibus ex altis caeli speculatur amorem 
castraque prospectat crebris lucentia flammis. 
nulla colum nouit, carum non respicit aurum, 
non arguta sonant tenui psalteria chorda, 
non Libyco molles plauduntur pectine telae; 
nullus in ore rubor: ubi enim rubor, obstat amori. 
atque ubi nulla malis reperit solacia tantis 
tabidulamque uidet labi per uiscera mortem, 
quo uocat ire dolor, subigunt quo tendere fata, 
fertur et horribili praeceps impellitur oestro, 
ut patris, a demens, crinem de uertice serum 
furtiue arguto detonsum mitteret hosti. 
namque haec condicio miserae proponitur una, 
siue illa ignorans (quis non bonus omnia malit 
credere quam tanti sceleris damnare puellam?); 
heu tamen infelix: quid enim imprudentia prodest? 
  Nise pater, cui direpta crudeliter urbe 
uix erit una super sedes in turribus altis 
fessus ubi extructo possis considere nido, 
tum quoque auis metuere: dabit tibi filia poenas. 
gaudete, o celeres, subnixae nubibus altis, 
quae mare, quae uiridis siluas lucosque sonantis 
incolitis, gaudete, uagae, gaudete, uolucres, 
uosque adeo, humanos mutatae corporis artus, 
uos o crudeli fatorum lege, puellae 
Dauliades, gaudete: uenit carissima uobis 
cognatos augens reges numerumque suorum 
ciris et ipse pater. uos, o pulcherrima quondam 
corpora, caeruleas praeuertite in aethera nubes, 
qua nouus ad superum sedes haliaeetos et qua 
candida concessos ascendat ciris honores. 
  iamque adeo dulci deuinctus lumina somno 
Nisus erat uigilumque procul custodia primis 
excubias foribus studio iactabat inani, 
cum furtim tacito descendens Scylla cubili 
auribus arrectis nocturna silentia temptat 
et pressis tenuem singultibus aera captat. 
tum suspensa leuans digitis uestigia primis 
egreditur ferroque manus armata bidenti 
auolat: at demptae subita in formidine uires. 
caeruleas sua furta prius testatur ad umbras; 
nam qua se ad patrium tendebat semita limen, 
uestibulo in thalami paulum remoratur et alte 
suspicit ad clari nictantia sidera mundi, 
non accepta piis promittens munera diuis. 
  quam simul Ogygii Phoenicis filia Carme 
surgere sensit anus, sonitum nam fecerat illi 
marmoreo aeratus stridens in limine cardo, 
corripit extemplo fessam languore puellam 
et simul 'o nobis sacrum caput' inquit 'alumna, 
non tibi nequiquam uiridis per uiscera pallor 
aegroto tenuis suffundit sanguine uenas, 
nec leuis hoc faceret, neque enim pote, cura subegit, 
aut fallor: quod ut o potius, Rhamnusia, fallar. 
nam qua te causa nec dulcis pocula Bacchi 
nec grauidos Cereris dicam contingere fetus; 
qua causa ad patrium solam uigilare cubile, 
tempore quo fessas mortalia pectora curas, 
quo rapidos etiam requiescunt flumina cursus? 
dic age nunc miserae saltem, quod saepe petenti 
iurabas nihil esse mihi, cur maesta parentis 
formosos circum uirgo remorere capillos. 
ei mihi, ne furor ille tuos inuaserit artus, 
ille Arabae Myrrhae quondam qui cepit ocellos, 
ut scelere infando (quod nec sinat Adrastea) 
laedere utrumque uno studeas errore parentem. 
quod si alio quouis animi iactaris amore 
(nam te iactari, non est Amathusia nostri 
tam rudis ut nullo possim cognoscere signo), 
si concessus amor noto te macerat igni, 
per tibi Dictynae praesentia numina iuro, 
prima deum dulcem mihi quae te donat alumnam, 
omnia me potius digna atque indigna laborum 
milia uisuram, quam te tam tristibus istis 
sordibus et senio patiar tabescere tali.' 
  haec loquitur mollique ut se uelauit amictu 
frigidulam iniecta circumdat ueste puellam, 
quae prius in tenui steterat succincta crocota. 
dulcia deinde genis rorantibus oscula figens 
persequitur miserae causas exquirere tabis. 
nec tamen ante ullas patitur sibi reddere uoces, 
marmoreum tremebunda pedem quam rettulit intra. 
illa autem 'quid . . . me' inquit, 'nutricula, torques? 
quid tantum properas nostros nouisse furores? 
non ego consueto mortalibus uror amore, 
nec mihi notorum deflectunt lumina uultus, 
nec genitor cordi est: ultro namque odimus omnis. 
nil amat hic animus, nutrix, quod oportet amari, 
in quo falsa tamen lateat pietatis imago, 
sed media ex acie, mediis ex hostibus; eheu, 
quid dicam quoue aegra malum hoc exordiar ore? 
dicam equidem, quoniam tu nunc non dicere, nutrix, 
non sinis: extremum hoc munus morientis habeto. 
ille, uides, nostris qui moenibus assidet hostis, 
quem pater ipse deum sceptri donauit honore, 
cui Parcae tribuere nec ullo uulnere laedi 
(dicendum est, frustra circumuehor omnia uerbis), 
ille mea, ille idem oppugnat praecordia Minos. 
quod per te diuum crebros obtestor amores 
perque tuum memori sanctum mihi pectus alumnae, 
ut me, si seruare potes, nec perdere malis, 
sin autem optatae spes est incisa salutis, 
nec mihi quam merui inuideas, nutricula, mortem. 
nam nisi te nobis malus, o malus, optima Carme, 
ante in conspectum casusue deusue tulisset, 
aut ferro hoc' (aperit ferrum quod ueste latebat) 
'purpureum patris dempsissem uertice crinem, 
aut mihi praesenti peperissem uulnere letum.' 
  uix haec ediderat, cum clade exterrita tristi 
insontes multo deturpat puluere crinis 
et grauiter questu Carme complorat anili: 
'o mihi nunc iterum crudelis reddite Minos, 
o iterum nostrae Minos inimice senectae, 
semper aut olim natae te propter eundem 
aut amor insanae luctum portauit alumnae. 
tene ego tam longe capta atque auecta nequiui, 
tam graue seruitium, tam duros passa labores, 
effugere, o bis iam exitium crudele meorum? 
iam iam nec nobis aequo senioribus ullum, 
uiuere uti cupiam, uiuit genus. ut quid ego amens 
te erepta, o Britomarti, mei spes una sepulcri, 
te, Britomarti, diem potui producere uitae? 
atque utinam celeri nec tantum grata Dianae 
uenatus esses uirgo sectata uirorum, 
Cnosia nec Partho contendens spicula cornu 
Dictaeas ageres ad gramina nota capellas. 
numquam tam obnixe fugiens Minois amores 
praeceps aerii specula de montis iisses, 
unde alii fugisse ferunt et numen Aphaeae 
uirginis assignant, alii, quo notior esses, 
Dictynam dixere tuo de nomine Lunam. 
sint haec uera uelim: mihi certe, nata, peristi; 
numquam ego te summo uolitantem uertice . . . 
Hyrcanos inter comites agmenque ferarum 
conspiciam nec te redeuntem amplexa tenebo. 
uerum haec tum non sic grauia atque indigna fuere, 
tum, mea alumna, tui cum spes integra maneret, 
nam uox ista meas nondum uiolauerat auris. 
tene etiam fortuna mihi crudelis ademit, 
tene, o sola meae uiuendi causa senectae? 
saepe tuo dulci nequiquam capta sopore, 
cum premeret natura, mori me uelle negaui, 
ut tibi Corycio glomerarem flammea luto. 
quo nunc me, infelix, aut quae me fata reseruant? 
an nescis, qua lege patris de uertice summo 
edita candentis praetexat purpura canos, 
quae tenui patriae spes sit suspensa capillo? 
si nescis, aliquam possum sperare salutem, 
inscia quandoquidem scelus es conata nefandum; 
sin est quod metuo, per te, mea alumna, tuumque 
expertum multis miserae mihi rebus amorem, 
perdere seua precor per flumina elithie 
ne tantum in facinus tam nulla mente feraris. 
non ego te incepto, fieri quod non pote, conor 
flectere amore, nec est cum dis contendere nostrum, 
sed patris incolumi potius denubere regno 
atque aliquos tamen esse uelis tibi, alumna, penates; 
hoc unum exilio docta atque experta monebo. 
quod si non ulla poteris ratione parentem 
flectere (sed poteris: quid enim non unica possis?), 
tum potius tandem ista, pio cum iure licebit, 
cum facti causam tempusque doloris habebis, 
tum potius conata tua atque incepta referto, 
meque deosque tibi comites, mea alumna, futuros 
polliceor: nihil est, quod texitur ordine, longum.' 
  his ubi sollicitos animi releuauerat aestus 
uocibus et blanda pectus spe mulserat aegrum, 
paulatim tremebunda genis obducere uestem 
uirginis et placidam tenebris captare quietem, 
inuerso bibulum restinguens lumen oliuo, 
incipit ad crebrosque insani pectoris ictus 
ferre manum, assiduis mulcens praecordia palmis. 
noctem illam sic maesta super marcentis alumnae 
frigidulos cubito subnixa pependit ocellos. 
  postera lux ubi laeta diem mortalibus almum 
et gelida uenientem ignem quatiebat ab Oeta, 
quem pauidae alternis fugitant optantque puellae 
(Hesperium uitant, optant ardescere Eoum), 
praeceptis paret uirgo nutricis et omnis 
undique conquirit nubendi sedula causas. 
temptantur patriae submissis uocibus aures 
laudanturque bonae pacis bona; multus inepto 
uirginis insolitae sermo nouus errat in ore: 
nunc tremere instantis belli certamina dicit 
communemque timere deum; nunc regis amicis 
(namque ipsi uerita est) toruum flet maesta parentem, 
cum Ioue communis qui nolit habere nepotes. 
nunc etiam conficta dolo mendacia turpi 
inuenit et diuum terret formidine ciuis; 
nunc alia ex aliis (nec desunt) omina quaerit; 
quin etiam castos ausa est corrumpere uates, 
ut, cum caesa pio cecidisset uictima ferro, 
essent qui generum Minoa auctoribus extis 
iungere et ancipitis suaderent tollere pugnas. 
  at nutrix patula componens sulpura testa 
narcissum casiamque herbas incendit olentis 
terque nouena ligans triplici diuersa colore 
fila 'ter in gremium mecum' inquit 'despue, uirgo, 
despue ter, uirgo: numero deus impare gaudet.' 
inde mago geminata Ioui frigidula sacra, 
sacra nec Idaeis anubus nec cognita Grais, 
pergit Amyclaeo spargens altaria thallo 
regis Iolciacis animum defigere uotis. 
uerum ubi nulla mouet stabilem fallacia Nisum, 
nec possunt homines nec possunt flectere diui 
(tanta est in paruo fiducia crine cauendi), 
rursus ad inceptum sociam se adiungit alumnae 
purpureumque parat rursus tondere capillum, 
tam longo quod iam captat succurrere amori, 
non minus illa tamen reuehi quod moenia Cretae 
gaudeat: et cineri patria est iucunda sepulto. 
  ergo iterum capiti Scylla est inimica paterno: 
tum coma Sidonio florens deciditur ostro, 
tum capitur Megara et diuum responsa probantur, 
tum suspensa nouo ritu de nauibus altis 
per mare caeruleum trahitur Niseia uirgo. 
complures illam nymphae mirantur in undis, 
miratur pater Oceanus et candida Tethys 
et cupidas secum rapiens Galatea sorores, 
illa etiam iunctis magnum quae piscibus aequor 
et glauco bipedum curru metitur equorum 
Leucothea paruusque dea cum matre Palaemon, 
illi etiam alternas sortiti uiuere luces, 
cara Iouis suboles, magnum Iouis incrementum, 
Tyndaridae niueos mirantur uirginis artus. 
has adeo uoces atque haec lamenta per auras 
fluctibus in mediis questu uoluebat inani, 
ad caelum infelix ardentia lumina tendens, 
lumina, nam teneras arcebant uincula palmas: 
'supprimite o paulum turbati flamina uenti, 
dum queror et diuos (quamquam nil testibus illis 
profeci) extrema moriens tamen alloquor hora. 
uos ego, uos adeo, uenti, testabor, et aurae, 
uos o numantana si qui de gente uenitis, 
cernitis? illa ego sum cognato sanguine uobis 
Scylla (quod o salua liceat te dicere, Procne), 
illa ego sum Nisi pollentis filia quondam, 
certatim ex omni petiit quam Graecia regno 
qua curuus terras amplectitur Hellespontus; 
illa ego sum, Minos, sacrato foedere coniunx 
dicta tibi: tamen haec, etsi non accipis, audis. 
uinctane tam magni tranabo gurgitis undas? 
uincta tot assiduas pendebo ex ordine luces? 
non equidem me alio possum contendere dignam 
supplicio, quae sic patriam carosque penates 
hostibus immitique addixi ignara tyranno. 
uerum istaec, Minos, illos scelerata putaui, 
si nostra ante aliqui nudasset foedera casus, 
facturos, quorum direptis moenibus urbis 
o ego crudelis flamma delubra petiui. 
te uero uictore prius uel sidera cursus 
mutatura suos quam te mihi talia captae 
facturum metui. iam iam scelus omnia uicit. 
tene ego plus patrio dilexi perdita regno? 
tene ego? nec mirum: uultu decepta puella 
ut uidi, ut perii, ut me malus abstulit error. 
non equidem ex isto speraui corpore posse 
tale malum nasci forma uel sidera fallar. 
me non deliciis commouit regia diues, 
curalio fragili aut electro lacrimoso, 
me non florentes aequali corpore nymphae, 
non metus impendens potuit retinere deorum: 
omnia uicit amor: quid enim non uinceret ille? 
non mihi iam pingui sudabunt tempora myrrha, 
pronuba nec castos accendet pinus odores, 
non Libys Assyrio sternetur lectulus ostro; 
parua queror: ne me illa quidem communis alumna 
omnibus iniecta tellus tumulabit harena. 
mene inter matres ancillarique maritas, 
mene alias inter famularum munere fungi, 
coniugis atque tuae, quaecumque erit illa, beatae 
non licuit grauidos penso deuoluere fusos? 
at belli saltem captiuam lege necasses. 
iam tandem casus hominum, iam respice, Minos. 
sit satis hoc, tantum Scyllam uidisse malorum. 
uel fato fuerit nobis haec debita pestis, 
uel casu incerto, merita uel denique culpa: 
omnia nam potius quam te fecisse putabo.' 
  labitur interea resoluta ab litore classis, 
magna repentino sinuantur lintea coro, 
flectitur in uiridi remus sale, languida fessae 
uirginis in cursu moritur querimonia longo. 
deserit angustis inclusum faucibus Isthmon 
Cypselidae et magni florentia regna, Corinthum; 
praeterit abruptas Scironis protinus arces 
infestumque suis dirae testudinis exit 
spelaeum multoque cruentas hospite cautes. 
iamque adeo tutum longe Piraeea cernit 
et notas, eheu frustra, respectat Athenas; 
iam procul e fluctu Salaminia respicit arua 
florentisque uidet iam Cycladas: hinc sinus illi 
Sunius, hinc statio contra patet Hermionaea. 
linquitur ante alias longe gratissima Delos 
Nereidum matri et Neptuno Aegaeo; 
prospicit incinctam spumanti litore Cythnum 
marmoreamque Paron uiridemque adlapsa Donysam 
aeginamque simul salutiferamque Seriphum. 
iam fessae tandem fugiunt de corpore uires 
et caput inflexa lentum ceruice recumbit, 
marmorea adductis liuescunt bracchia nodis. 
aequoreae pristes, immania corpora ponti, 
undique conueniunt et glauco in gurgite circum 
uerbere caudarum atque oris minitantur hiatu. 
fertur et incertis iactatur ad omnia uentis, 
cumba uelut magnas sequitur cum paruula classis 
Afer et hiberno bacchatur in aequore turbo, 
donec tale decus formae uexarier undis 
non tulit ac miseros mutauit uirginis artus 
caeruleo pollens coniunx Neptunia regno. 
sed tamen aeternam squamis uestire puellam 
infidosque inter teneram committere pisces 
non statuit (nimium est auidum pecus Amphitrites): 
aeriis potius sublimem sustulit alis, 
esset ut in terris facti de nomine ciris, 
ciris Amyclaeo formosior ansere Ledae. 
hic uelut in niueo tenera est cum primitus ouo 
effigies animantis et internodia membris 
imperfecta nouo fluitant concreta calore, 
sic liquido Scyllae circumfusum aequore corpus 
semiferi incertis etiam nunc partibus artus 
undique mutabant atque undique mutabantur. 
oris honos primum et multis optata labella 
et patulae frontis species concrescere in unum 
coepere et gracili mentum producere rostro; 
tum, qua se medium capitis discrimen agebat, 
ecce repente uelut patrios imitatus honores 
puniceam concussit apex in uertice cristam; 
at mollis uarios intexens pluma colores 
marmoreum uolucri uestiuit tegmine corpus 
lentaque perpetuas fuderunt bracchia pennas; 
inde alias partes minioque infecta rubenti 
crura noua macies obduxit squalida pelli 
et pedibus teneris unguis affixit acutos. 
et tamen hoc demum miserae succurrere pacto 
uix fuerat placida Neptuni coniuge dignum. 
numquam illam post haec oculi uidere suorum 
purpureas flauo retinentem uertice uittas, 
non thalamus Syrio fragrans accepit amomo, 
nullae illam sedes: quid enim cum sedibus illi? 
quae simul ut sese cano de gurgite uelox 
cum sonitu ad caelum stridentibus extulit alis 
et multum late dispersit in aequora rorem, 
infelix uirgo nequiquam a morte recepta 
incultum solis in rupibus exigit aeuum, 
rupibus et scopulis et litoribus desertis. 
nec tamen hoc ipsum poena sine: namque deum rex, 
omnia qui imperio terrarum milia uersat, 
commotus talem ad superos uolitare puellam, 
cum pater extinctus caeca sub nocte lateret, 
illi pro pietate sua (nam saepe rubentis 
sanguine taurorum supplex resperserat aras, 
saepe deum largo decorarat munere sedes) 
reddidit optatam mutato corpore uitam 
fecitque in terris haliaeetos ales ut esset: 
quippe aquilis semper gaudet deus ille coruscis. 
huic uero miserae, quoniam damnata deorum 
iudicio natique et coniugis ante fuisset, 
infesti apposuit odium crudele parentis. 
namque ut in aetherio signorum limite praestans, 
unum quem duplici stellarunt sidere diui, 
Scorpios alternis clarum fugat Oriona, 
sic inter sese tristis haliaeetos iras 
et ciris memori seruant ad saecula fato. 
quacumque illa leuem fugiens secat aethera pennis, 
ecce inimicus atrox magno stridore per auras 
insequitur Nisus; qua se fert Nisus ad auras, 
illa leuem fugiens raptim secat aethera pennis.
 

 

 
 PRIAPEA 
 

 
Vere rosa, autumno pomis, aestate frequentor 
  spicis: una mihi est horrida pestis hiemps; 
nam frigus metuo et uereor ne ligneus ignem 
  hic deus ignauis praebeat agricolis. 
Ego haec, ego arte fabricata rustica, 
ego arida, o uiator, ecce populus, 
agellulum hunc, sinistra et ante quem uides, 
erique uillulam hortulumque pauperis 
tuor, malaque furis arceo manu. 
mihi corolla picta uere ponitur, 
mihi rubens arista sole feruido, 
mihi uirente dulcis uua pampino, 
mihi gelante oliua cocta frigore. 
meis capella delicata pascuis 
in urbem adulta lacte portat ubera, 
meisque pinguis agnus ex ouilibus 
grauem domum remittit aere dexteram 
teneraque matre mugiente uaccula 
deum profundit ante templa sanguinem. 
proin, uiator, hunc deum uereberis 
manumque sursum habebis. hoc tibi expedit, 
parata namque trux stat ecce mentula. 
'uelim pol' inquis? at pol ecce uilicus 
uenit, ualente cui reuulsa bracchio 
fit ista mentula apta claua dexterae. 
Hunc ego, o iuuenes, locum uillulamque palustrem 
tectam uimine iunceo caricisque maniplis, 
quercus arida rustica fomitata securi 
nutrior: magis et magis fit beata quotannis. 
huius nam domini colunt me, deumque salutant 
pauperis tuguri pater filiusque adulescens, 
alter assidua cauens diligentia, ut herbae, 
aspera ut rubus a meo sit remota sacello, 
alter parua manu ferens semper munera larga. 
florido mihi ponitur picta uere corolla, 
primitus tenera uirens spica mollis arista, 
luteae uiolae mihi lacteumque papauer 
pallentesque cucurbitae et suaue olentia mala, 
uua pampinea rubens educata sub umbra; 
sanguine haec etiam mihi (sed tacebitis) arma 
barbatus linit hirculus cornipesque capella. 
pro quis omnia honoribus nunc necesse Priapo est 
praestare, et domini hortulum uineamque tueri. 
quare hinc, o pueri, malas abstinete rapinas: 
uicinus prope diues est neglegensque Priapi. 
inde sumite: semita haec deinde uos feret ipsa. 
 

 

 
 CATALEPTON 
 

 
I
 

 
De qua saepe tibi, uenit: sed, Tucca, uidere 
  non licet: occulitur limine clausa uiri. 
de qua saepe tibi, non uenit adhuc mihi: namque 
  si occulitur; longe est, tangere quod nequeas. 
uenerit: audiui. sed iam mihi nuntius iste 
  quid prodest? illi dicite cui rediit.
 

 
II
 

 
Corinthiorum amator iste uerborum, 
iste, iste rhetor, namque quatenus totus 
Thucydides, tyrannus Atticae febris, 
tau Gallicum, min et sphin ut male illisit, 
ita omnia ista uerba miscuit fratri.III
 

 
Aspice quem ualido subnixum Gloria regno 
  altius et caeli sedibus extulerat: 
terrarum hic bello magnum concusserat orbem, 
  hic reges Asiae fregerat, hic populos; 
hic graue seruitium tibi, iam tibi, Roma, ferebat 
  (cetera namque uiri cuspide conciderant), 
cum subito in medio rerum certamine praeceps 
  corruit e patria pulsus in exilium. 
tale Deae numen: tali mortalia nutu 
  fallax momento temporis hora dedit.
 

 
IV
 

 
Quocumque ire ferunt uariae nos tempora uitae, 
  tangere quas terras, quosque uidere homines, 
dispeream, si te fuerit mihi carior alter 
  (alter enim qui te dulcior esse potest?), 
cui iuueni ante alios diui diuumque sorores 
  cuncta, neque indigno, Musa, dedere bona, 
cuncta quibus gaudet Phoebi chorus ipseque Phoebus; 
  doctior o quis te, Musa, fuisse potest? 
o quis te in terris loquitur iucundior uno? 
  (Clio nam certe candida non loquitur.) 
quare illud satis est, si te permittis amari: 
  nam contra ut sit amor mutuus, unde mihi?
 

 
V
 

 
Ite hinc, inanes, ite, rhetorum ampullae, 
inflata rhoezo non Achaico uerba; 
et uos, Selique Tarquitique Varroque, 
scholasticorum natio madens pingui, 
ite hinc, inane cymbalon iuuentutis; 
tuque, o mearum cura, Sexte, curarum, 
uale, Sabine; iam ualete, formosi. 
nos ad beatos uela mittimus portus 
magni petentes docta dicta Sironis, 
uitamque ab omni uindicabimus cura. 
ite hinc, Camenae, uos quoque ite iam sane, 
dulces Camenae (nam fatebimur uerum, 
dulces fuistis), et tamen meas chartas 
reuisitote, sed pudenter et raro.
 

 
VI
 

 
Socer, beate nec tibi nec alteri, 
generque Noctuine, putidum caput, 
tuoque nunc puella talis et tuo 
stupore pressa rus abibit? ei mihi, 
ut ille uersus usquequaque pertinet: 
'gener socerque, perdidistis omnia'.
 

 
VII
 

 
Si licet, hoc sine fraude, Vari dulcissime, dicam 
  'dispeream, nisi me perdidit iste Pothus'; 
sin autem praecepta uetant me dicere, sane 
  non dicam, sed: 'me perdidit iste puer'.
 

 
VIII
 

 
Villula, quae Sironis eras, et pauper agelle; 
  uerum illi domino tu quoque diuitiae; 
me tibi, et hos una mecum, quos semper amaui, 
  si quid de patria tristius audiero, 
commendo, in primisque patrem. tu nunc eris illi 
  Mantua quod fuerat quodque Cremona prius.
 

 
IX
 

 
Pauca mihi, niueo sed non incognita Phoebo, 
  pauca mihi, doctae, dicite, Pegasides. 
uictor adest, magni magnum decus ecce triumphi, 
  uictor qua terrae, quaque patent maria, 
horrida barbaricae portans insignia pugnae, 
  magnus ut Oenides, utque superbus Eryx, 
nec minus idcirco uestros expromere cantus 
  maximus, et sanctos dignus inire choros. 
hoc itaque insuetis iactor magis, optime, curis, 
  quid de te possim scribere, quidue tibi; 
namque (fatebor enim) quae maxima deterrendi 
  debuit, hortandi maxima causa fuit. 
pauca tua in nostras uenerunt carmina chartas, 
  carmina cum lingua tum sale Cecropia, 
carmina quae Phrygium, saeclis accepta futuris, 
  carmina quae Pylium uincere digna senem. 
molliter hic uiridi patulae sub tegmine quercus 
  Moeris pastores et Meliboeus erant, 
dulcia iactantes alterno carmina uersu 
  qualia Trinacriae doctus amat iuuenis. 
certatim ornabant omnes heroida diuae, 
  certatim diuae munere quoque suo. 
felicem ante alias o te scriptore puellam: 
  altera non fama dixerit esse prior; 
non illa, Hesperidum ni munere capta fuisset, 
  quae uolucrem cursu uicerat Hippomenen; 
candida cycneo non edita Tyndaris ouo; 
  non supero fulgens Cassiopea polo; 
non defensa diu multum certamine equorum, 
  optabant grauide quam sibi quaeque manus, 
saepe animam generi pro qua pater inpius hausit, 
  saepe rubro pro qua sanguine fluxit humus; 
regia non Semele, non Inachis Acrisione, 
  inmitti expertae fulmine et imbre Iouem; 
non cuius ob raptum pulsi liquere penates 
  Tarquinii patrios filius atque pater, 
illo quo primum dominatus Roma superbos 
  mutauit placidis tempore consulibus. 
multa, neque inmeritis, donauit praemia alumnis, 
  praemia Messallis maxima Publicolis: 
nam quid ego inmensi memorem studia ista laboris, 
  horrida quid durae tempora militiae? 
castra foro solitos, urbi praeponere castra, 
  tam procul hoc gnato, tam procul hac patria? 
inmoderata pati iam frigora iamque calores? 
  sternere uel dura posse super silice? 
saepe trucem aduerso perlabi sidere pontum? 
  saepe mare audendo uincere, saepe hiemem? 
saepe etiam densos inmittere corpus in hostes? 
  communem belli non meminisse deum? 
nunc celeris Afros, periurae milia gentis, 
  aurea nunc rapidi flumina adire Tagi? 
nunc aliam ex alia bellando quaerere gentem, 
  uincere et Oceani finibus ulterius? 
non nostrum est tantas, non, inquam, attingere laudes; 
  quin ausim hoc etiam dicere: uix hominum est. 
ipsa haec, ipsa ferent rerum monumenta per orbem, 
  ipsa sibi egregium facta decus parient; 
nos ea quae tecum finxerunt carmina diui, 
  Cynthius et Musae, Bacchus et Aglaie. 
si laudi aspirare humili, si adire Cyrenas, 
  si patrio Graios carmine adire sales 
possumus, optatis plus iam procedimus ipsis: 
  hoc satis est: pingui nil mihi cum populo.
 

 
X
 

 
Sabinus ille, quem uidetis, hospites, 
ait fuisse mulio celerrimus, 
neque ullius uolantis inpetum cisi 
nequisse praeterire, siue Mantuam 
opus foret uolare, siue Brixiam. 
et hoc negat Tryphonis aemuli domum 
negare nobilem insulamue Ceryli, 
ubi iste, post Sabinus, ante Quinctio, 
bidente dicit attodisse forcipe 
comata colla, ne Cytorio iugo 
premente dura uulnus ederet iuba. 
Cremona frigida, et lutosa Gallia, 
tibi haec fuisse et esse cognitissima, 
ait Sabinus; ultima ex origine 
tua stetisse dicit in uoragine, 
tua in palude deposisse sarcinas, 
et inde tot per orbitosa milia 
iugum tulisse, laeua siue dextera 
strigare mula siue utrumque ceperat. 
neque ulla uota semitalibus deis 
sibi esse facta praeter hoc nouissimum: 
paterna lora proximumque pectinem. 
sed haec prius fuere: nunc eburnea 
sedetque sede seque dedicat tibi, 
gemelle Castor, et gemelle Castoris.
 

 
XI
 

 
Quis deus, Octaui, te nobis abstulit? an quae 
  dicunt, a, nimio pocula dura mero? 
'uobiscum, si est culpa, bibi: sua quemque secuntur 
  fata: quid inmeriti crimen habent cyathi?' 
scripta quidem tua nos multum mirabimur: et te 
  raptum et Romanam flebimus historiam. 
sed tu nullus eris. peruersi, dicite, Manes, 
  hunc superesse patri quae fuit inuidia?
 

 
XII
 

 
Superbe Noctuine, putidum caput, 
datur tibi puella quam petis, datur; 
datur, superbe Noctuine, quam petis. 
sed, o superbe Noctuine, non uides 
duas habere filias Atilium? 
duas, et hanc et alteram, tibi dari? 
adeste nunc, adeste: ducit, ut decet, 
superbus ecce Noctuinus hirneam. 
Thalassio, Thalassio, Thalassio.
 

 
XIII
 

 
Iacere me, quod alta non possim, putas, 
  ut ante, uectari freta, 
nec ferre durum frigus aut aestum pati, 
  neque arma uictoris sequi? 
ualent, ualent mihi ira et antiquus furor 
  et lingua qua assim tibi, 
seu prostitutae turpe contubernium 
  sororis (o quid me incitas, 
quid, inpudice et inprobande Caesari?), 
  seu furta dicantur tua, 
et helluato sera patrimonio 
  in fratre parsimonia, 
uel acta puero cum uiris conuiuia, 
  udaeque per somnum nates, 
et inscio repente clamatum insuper 
  'Thalassio, Thalassio'. 
quid palluisti, femina? an ioci dolent? 
  an facta cognoscis tua? 
non me uocabis, pulchra, per Cotytia 
  ad feriatos fascinos; 
nec deinde te mouere lumbos in ratulam 
  prensis uidebo altaribus, 
flauumque propter Thybrim olentis nauticum 
  uocare, ubi adpulsae rates 
caeno retentae sordido stant in uadis 
  macraque luctantes aqua; 
neque in culinam et uncta compitalia 
  dapesque duces sordidas, 
quibus repletus et saliuosis aquis 
  obesam ad uxorem redis, 
et aestuantes docte soluis pantices, 
  osiculisque lambis sauiis. 
nunc laede, nunc lacesse, si quidquam uales. 
  en nomen adscribo tuum, 
cinaede Lucci. iamne liquerunt opes, 
  fameque genuini crepant? 
uidebo habentem praeter ignauos nihil 
  fratres et iratum Iouem 
scissumque uentrem et hirneosi patrui 
  pedes inedia turgidos.
 

 
XIV
 

 
Si mihi susceptum fuerit decurrere munus, 
  o Paphon, o sedes quae colis Idalias, 
Troius Aeneas Romana per oppida digno 
  iam tandem ut tecum carmine uectus eat, 
non ego ture modo aut picta tua templa tabella 
  ornabo, et puris serta feram manibus: 
corniger hos aries humilis et maxima taurus 
  uictima sacratos sparget honore focos, 
marmoreusque tibi aut mille coloribus ales 
  in morem picta stabit Amor pharetra. 
adsis o Cytherea: tuus te Caesar Olympo 
  et Surrentini litoris ara uocat.
 

 
XV
 

 
Vate Syracosio qui dulcior, Hesiodoque 
  maior, Homereo non minor ore fuit, 
illius haec quoque sunt diuini elementa poetae, 
  et rudis in uario carmine Calliope.
 

 
XVI
 

 
Callide mage sub hec celi est iniuria secli 
  antiquis, hospes, non minor ingeniis, 
et quo Roma uiro doctis certaret Athenis; 
  ferrea sed nulli uincere fata datur.] 
 

 

 
 PRIAPEVM 'QVID HOC NOVI EST?' 
 

 
Quid hoc noui est? quid ira nuntiat deum? 
silente nocte candidus mihi puer 
tepente cum iaceret abditus sinu, 
Venus fuit quieta, nec uiriliter 
iners senile penis extulit caput. 
placet, Priape, qui sub arboris coma 
soles, sacrum reuincte pampino caput, 
ruber sedere cum rubente fascino? 
at, o Triphalle, saepe floribus nouis 
tuas sine arte deligauimus comas, 
abegimusque uoce saepe, cum tibi 
senexue coruus impigerue graculus 
sacrum feriret ore corneo caput. 
uale, nefande destitutor inguinum, 
uale, Priape: debeo tibi nihil. 
iacebis inter arua pallidus situ, 
canisque saeua susque ligneo tibi 
lutosus affricabit oblitum latus. 
at, o sceleste penis, o meum malum, 
graui piaque lege noxiam lues. 
licet querare: nec tibi tener puer 
patebit ullus, inminente qui toro 
iuuante uerset arte mobilem natem, 
puella nec iocosa te leui manu 
fouebit, adprimetue lucidum femur. 
bidens amica Romuli senis memor 
paratur, inter atra cuius inguina 
latet iacente pantice abditus specus 
uagaque pelle tectus annuo gelu 
araneosus obsidet forem situs. 
tibi haec paratur, ut tuum ter aut quater 
uoret profunda fossa lubricum caput. 
licebit aeger, angue lentior, cubes, 
tereris usque donec, a, miser, miser 
triplexque quadruplexque compleas specum. 
superbia ista proderit nihil, simul 
uagum sonante merseris luto caput. 
quid est, iners? pigetne lentitudinis? 
licebit hoc inultus auferas semel: 
sed ille cum redibit aureus puer, 
simul sonante senseris iter pede, 
rigente neruos excubet lubidine, 
et inquietus inguina arrigat tumor, 
neque incitare cesset, usque dum mihi 
Venus iocosa molle ruperit latus. 
 

 

 
 MORETVM 
 

 
Iam nox hibernas bis quinque peregerat horas 
excubitorque diem cantu praedixerat ales, 
Simulus exigui cultor cum rusticus agri, 
tristia uenturae metuens ieiunia lucis, 
membra leuat uili sensim demissa grabato 
sollicitaque manu tenebras explorat inertes 
uestigatque focum, laesus quem denique sensit. 
paruulus exusto remanebat stipite fomes 
et cinis obductae celabat lumina prunae; 
admouet his pronam summissa fronte lucernam 
et producit acu stuppas umore carentis, 
excitat et crebris languentem flatibus ignem. 
tandem concepto, sed uix, fulgore recedit 
oppositaque manu lumen defendit ab aura 
et reserat clausae qua peruidet ostia clauis. 
fusus erat terra frumenti pauper aceruus: 
hinc sibi depromit quantum mensura patebat, 
quae bis in octonas excurrit pondere libras. 
inde abit adsistitque molae paruaque tabella, 
quam fixam paries illos seruabat in usus, 
lumina fida locat; geminos tunc ueste lacertos 
liberat et cinctus uillosae tergore caprae 
peruerrit cauda silices gremiumque molarum. 
aduocat inde manus operi, partitus utroque: 
laeua ministerio, dextra est intenta labori. 
haec rotat adsiduum gyris et concitat orbem 
(tunsa Ceres silicum rapido decurrit ab ictu), 
interdum fessae succedit laeua sorori 
alternatque uices. modo rustica carmina cantat 
agrestique suum solatur uoce laborem, 
interdum clamat Scybalen. erat unica custos, 
Afra genus, tota patriam testante figura, 
torta comam labroque tumens et fusca colore, 
pectore lata, iacens mammis, compressior aluo, 
cruribus exilis, spatiosa prodiga planta. 
hanc uocat atque arsura focis imponere ligna 
imperat et flamma gelidos adolere liquores. 
postquam impleuit opus iustum uersatile finem, 
transfert inde manu fusas in cribra farinas 
et quatit; ac remanent summo purgamina dorso, 
subsidit sincera foraminibusque liquatur 
emundata Ceres. leui tum protinus illam 
componit tabula, tepidas super ingerit undas, 
contrahit admixtos nunc fontes atque farinas, 
transuersat durata manu liquidoque coacta, 
interdum grumos spargit sale. iamque subactum 
leuat opus palmisque suum dilatat in orbem 
et notat impressis aequo discrimine quadris. 
infert inde foco (Scybale mundauerat aptum 
ante locum) testisque tegit, super aggerat ignis. 
dumque suas peragit Vulcanus Vestaque partes, 
Simulus interea uacua non cessat in hora, 
uerum aliam sibi quaerit opem, neu sola palato 
sit non grata Ceres, quas iungat comparat escas. 
non illi suspensa focum carnaria iuxta 
durati sale terga suis truncique uacabant, 
traiectus medium sparto sed caseus orbem 
et uetus adstricti fascis pendebat anethi: 
ergo aliam molitur opem sibi prouidus heros. 
hortus erat iunctus casulae, quem uimina pauca 
et calamo rediuiua leui munibat harundo, 
exiguus spatio, uariis sed fertilis herbis. 
nil illi deerat quod pauperis exigit usus; 
interdum locuples a paupere plura petebat. 
nec sumptus erat ullius opus sed regula curae: 
si quando uacuum casula pluuiaeue tenebant 
festaue lux, si forte labor cessabat aratri, 
horti opus illud erat. uarias disponere plantas 
norat et occultae committere semina terrae 
uicinosque apte circa summittere riuos. 
hic holus, hic late fundentes bracchia betae 
fecundusque rumex maluaeque inulaeque uirebant, 
hic siser et nomen capiti debentia porra 
grataque nobilium requies lactuca ciborum, 
* * * crescitque in acumina radix, 
et grauis in latum dimissa cucurbita uentrem. 
uerum hic non domini (quis enim contractior illo?) 
sed populi prouentus erat, nonisque diebus 
uenalis umero fasces portabat in urbem, 
inde domum ceruice leuis, grauis aere redibat 
uix umquam urbani comitatus merce macelli: 
cepa rubens sectique famem domat area porri 
quaeque trahunt acri uultus nasturtia morsu 
intibaque et Venerem reuocans eruca morantem. 
tum quoque tale aliquid meditans intrauerat hortum; 
ac primum leuiter digitis tellure refossa 
quattuor educit cum spissis alia fibris, 
inde comas apii graciles rutamque rigentem 
uellit et exiguo coriandra trementia filo. 
haec ubi collegit, laetum consedit ad ignem 
et clara famulam poscit mortaria uoce. 
singula tum capitum nodoso corpore nudat 
et summis spoliat coriis contemptaque passim 
spargit humi atque abicit; seruatum gramine bulbum 
tinguit aqua lapidisque cauum demittit in orbem. 
his salis inspargit micas, sale durus adeso 
caseus adicitur, dictas super ingerit herbas, 
et laeua uestem saetosa sub inguina fulcit, 
dextera pistillo primum fragrantia mollit 
alia, tum pariter mixto terit omnia suco. 
it manus in gyrum: paulatim singula uires 
deperdunt proprias, color est e pluribus unus, 
nec totus uiridis, quia lactea frusta repugnant, 
nec de lacte nitens, quia tot uariatur ab herbis. 
saepe uiri nares acer iaculatur apertas 
spiritus et simo damnat sua prandia uultu, 
saepe manu summa lacrimantia lumina terget 
immeritoque furens dicit conuicia fumo. 
procedebat opus; nec iam salebrosus, ut ante, 
sed grauior lentos ibat pistillus in orbis. 
ergo Palladii guttas instillat oliui 
exiguique super uires infundit aceti 
atque iterum commiscet opus mixtumque retractat. 
tum demum digitis mortaria tota duobus 
circuit inque globum distantia contrahit unum, 
constet ut effecti species nomenque moreti. 
eruit interea Scybale quoque sedula panem, 
quem laetus recipit manibus, pulsoque timore 
iam famis inque diem securus Simulus illam 
ambit crura ocreis paribus tectusque galero 
sub iuga parentis cogit lorata iuuencos 
atque agit in segetes et terrae condit aratrum. 
 

 

 
 DE INSTITVTIONE VIRI BONI 
 

 
Vir bonus et sapiens, qualem uix repperit unum 
milibus e cunctis hominum consultus Apollo, 
iudex ipse sui totum se explorat ad unguem. 
quid proceres uanique leuis quid opinio uolgi 
securus, mundi instar habens, teres atque rotundus, 
externae ne quid labis per leuia sidat. 
ille, dies quam longus erit sub sidere Cancri 
quantaque nox tropico se porrigit in Capricorno, 
cogitat et iusto trutinae se examine pendit, 
ne quid hiet, ne quid protuberet, angulus aequis 
partibus ut coeat, nil ut deliret amussis, 
sit solidum quodcumque subest, nec inania subter 
indicet admotus digitis pellentibus ictus, 
non prius in dulcem declinans lumina somnum, 
omnia quam longi reputauerit acta diei: 
qua praetergressus, quid gestum in tempore, quid non? 
cur isti facto decus afuit aut ratio illi? 
quid mihi praeteritum? cur haec sententia sedit 
quam melius mutare fuit? miseratus egentem 
cur aliquem fracta persensi mente dolorem? 
quid uolui quod nolle bonum foret? utile honesto 
cur malus antetuli? num dicto aut denique uoltu 
perstrictus quisquam? cur me natura magis quam 
disciplina trahit? sic dicta et facta per omnia 
ingrediens ortoque a uespere cuncta reuoluens 
offensus prauis dat palmam et praemia rectis. 
 

 

 
 DE EST ET NON 
 

 
Est et non cuncti monosyllaba nota frequentant. 
his demptis nihil est, hominum quod sermo uolutet. 
omnia in his et ab his sunt omnia, siue negoti 
siue oti quicquam est, seu turbida siue quieta. 
alterutro pariter non numquam, saepe seorsis 
obsistunt studiis, ut mores ingeniumque, 
et facilis uel difficilis contentio nata est. 
si consentitur, mora nulla interuenit 'est, est': 
sin controuersum, dissensio subiciet 'non'. 
hinc fora dissultant clamoribus, hinc furiosi 
iurgia sunt circi, cuneati hinc laeta theatri 
seditio, et tales agitat quoque curia lites. 
coniugia et nati cum patribus ista quietis 
uerba serunt studiis salua pietate loquentes. 
hinc etiam placitis schola consona disciplinis 
dogmaticas agitat placido certamine lites. 
hinc omnis certat dialectica turba sophorum. 
estne dies, est ergo dies? non conuenit istuc. 
nam facibus multis aut fulgoribus quotiens lux 
est nocturna homini, non est lux ista diei. 
est et non igitur, quotiens lucem esse fatendum est, 
sed non esse diem. mille hinc certamina surgunt, 
hinc pauci, multi quoque, talia commeditantes 
murmure concluso rabiosa silentia rodunt. 
qualis uita hominum, duo quam monosyllaba uersant!
 

 

 
 DE ROSIS NASCENTIBVS 
 

 
Ver erat et blando mordentia frigora sensu 
  spirabat croceo mane reuecta dies. 
strictior Eoos praecesserat aura iugales, 
  aestiferum suadens anticipare diem. 
errabam riguis per quadrua compita in hortis, 
  maturo cupiens me uegetare die. 
uidi concretas per gramina flexa pruinas 
  pendere aut holerum stare cacuminibus, 
caulibus et patulis teretes conludere guttas 
* * * 
uidi Paestano gaudere rosaria cultu 
  exoriente nouo roscida Lucifero. 
rara pruinosis canebat gemma frutectis 
  ad primi radios interitura die. 
ambigeres raperetne rosis Aurora ruborem 
  an daret et flores tingeret orta dies. 
ros unus, color unus, et unum mane duorum: 
  sideris et floris nam domina una Venus. 
forsan et unus odor: sed celsior ille per auras 
  difflatur, spirat proximus iste magis. 
communis Paphie dea sideris et dea floris 
  praecipit unius muricis esse habitum. 
momentum intererat quo se nascentia florum 
  germina comparibus diuiderent spatiis. 
haec uiret angusto foliorum tecta galero, 
  hanc tenui filo purpura rubra notat, 
haec aperit primi fastigia celsa obelisci, 
  mucronem absoluens purpurei capitis. 
uertice collectos illa exinuabat amictus, 
  iam meditans foliis se numerare suis. 
nec mora: ridentis calathi patefecit honorem, 
  prodens inclusi stamina densa croci. 
haec, modo quae toto rutilauerat igne comarum, 
  pallida conlapsis deseritur foliis. 
mirabar celerem fugitiua aetate rapinam, 
  et dum nascuntur consenuisse rosas. 
ecce et defluxit rutili coma punica floris 
  dum loquor, et tellus tecta rubore micat. 
tot species tantosque ortus uariosque nouatus 
  una dies aperit, conficit ipsa dies. 
conquerimur, Natura, breuis quod gratia florum: 
  ostentata oculis ilico dona rapis. 
quam longa una dies, aetas tam longa rosarum, 
  quas pubescentes iuncta senecta premit. 
quam modo nascentem rutilus conspexit Eoos, 
  hanc rediens sero uespere uidit anum. 
sed bene quod paucis licet interitura diebus 
  succedens aeuum prorogat ipsa suum. 
collige, uirgo, rosas dum flos nouus et noua pubes, 
  et memor esto aeuum sic properare tuum.
 

 

 
 
 
  The Miscellany 
  The Latin Library 
  The Classics Page