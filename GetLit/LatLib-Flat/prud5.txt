Prudentius V
		 

		 
		 
	 
	
 

 PASSIO SANCTI VENCENTI MARTYRIS
 

 

 
Beate martyr, prospera 
diem triumfalem tuum, 
quo sanguinis merces tibi 
corona, Vincenti, datur! 
 
 Hic te ex tenebris saeculi 
tortore uicto et iudice 
euexit ad caelum dies 
Christoque ouantem reddidit. 
 
 Nunc angelorum particeps 
conlucis insigni stola, 
quam testis indomabilis 
riuis cruoris laueras, 
 
 cum te satelles idoli 
praecinctus atris legibus 
litare diuis gentium 
ferro et catenis cogeret. 
 
 Ac uerba primum mollia 
suadendo blande effuderat, 
captator ut uitulum lupus 
rapturus adludit prius. 
 
 'Rex', inquit, 'orbis maximus,' 
qui sceptra gestat publica, 
seruire sanxit omnia 
priscis deorum cultibus. 
 
 Vos, Nazareni, adsistite 
rudemque ritum spernite! 
haec saxa, quae princeps colit, 
placate fumo et uictima!' 
 
 Exclamat hic Vincentius, 
leuita de tribu sacra, 
minister altaris dei 
septem ex columnis lacteis: 
 
 'Tibi ista praesint numina, 
tu saxa, tu lignum colas, 
tu mortuorum mortuus 
fias deorum pontifex, 
 
 nos lucis auctorem patrem 
eiusque Christum filium, 
qui solus ac uerus deus, 
Datiane, confitebimur'. 
 
 Hic ille iam commotior: 
audesne, non felix', ait, 
'ius hoc deorum et principum 
uiolare uerbis asperis, 
 
 ius et sacratum et publicum, 
cui cedit humanum genus, 
nec te iuuentae feruidae 
instans periclum permouet? 
 
 Hoc namque decretum cape: 
aut ara ture et caespite 
precanda iam nunc est tibi 
aut mors luenda est sanguine.' 
 
 Respondit ille altrinsecus: 
'age ergo, quidquid uirium, 
quidquid potestatis tibi est, 
palam reluctor, exere! 
 
 Vox nostra quae sit, accipe: 
est Christus et pater deus, 
serui huius et testes sumus, 
extorque, si potes, fidem! 
 
 'Tormenta, carcer, ungulae 
stridensque flammis lammina 
atque ipsa poenarum ultima, 
mors, christianis ludus est. 
 
 O uestra inanis uanitas 
scitumque brutum Caesaris! 
condigna uestris sensibus 
coli iubetis numina: 
 
 excisa fabrili manu 
cauis recocta et follibus, 
quae uoce, quae gressu carent, 
inmota, caeca, elinguia. 
 
 His sumptuosa splendido 
delubra crescunt marmore, 
his colla mugientium 
percussa taurorum cadunt. 
 
 'At sunt et illic spiritus'. 
'Sunt, sed magistri criminum, 
uestrae et salutis aucipes, 
uagi, inpotentes, sordidi, 
 
 qui uos latenter incitos 
in omne conpellumt nefas: 
uastare iustos caedibus, 
plebem piorum carpere. 
 
 Norunt et ipsi ac sentiunt 
pollere Christum et uiuere 
eiusque iam iamque adfore 
regnum tremendum perfidis. 
 
 Clamant fatentes denique 
pulsi ex latebris uiscerum 
uirtute Christi et nomine 
diuique et idem daemones.' 
 
 His intonantem martyrem 
iudex profanus non tulit, 
conclamat: 'os obtrudite, 
ne plura iactet inprobus! 
 
 Vocem loquentis claudite 
raptimque lictores date, 
illos reorum Plutones 
pastos resectis canibus! 
 
 Iam faxo ius praetorium 
conuiciator sentiat, 
inpune ne nostris sibi 
dis destruendis luserit. 
 
 Tibi ergo soli, contumax, 
Tarpeia calcentur sacra, 
tu porro solus obteras 
Romam, senatum, Caesarem? 
 
 Vinctum retortis bracchiis 
sursum ac deorsum extendite, 
conpago donec ossuum 
diuulsa membratim crepet. 
 
 Posthinc hiulcis ictibus 
nudate costarum abdita 
ut per latebras uulnerum 
iecur retectum palpitet.' 
 
 Ridebat haec miles dei 
manus cruentas increpans, 
quod fixa non profundius 
intraret artus ungula. 
 
 Ac iam omne robur fortium 
euiscerando cesserat 
nisusque anhelus soluerat 
fessos lacertorum toros, 
 
 ast ille tanto laetior 
omni uacantem nubilo 
frontem serenam luminat 
te, Christe, praesentem uidens. 
 
 'Quis uultus iste, pro pudor!' 
Datianus aiebat furens, 
'gaudet, renidet, prouocat 
tortore tortus acrior! 
 
 Nil illa uis exercita 
tot noxiorum mortibus 
agone in isto proficit, 
ars et dolorum uincitur. 
 
 Sed uos, alumni carceris, 
par semper inuictum mihi, 
cohibete paulum dexteras, 
respiret ut lassus uigor. 
 
 Praesicca rursus ulcera, 
dum se cicatrix colligit 
refrigerati sanguinis, 
manus resulcans diruet.' 
 
 His contra leuites refert: 
'si iam tuorum perspicis 
languere uirtutem canum, 
age, ipse maior carnifex, 
 
 ostende, quo pacto queant 
imos recessus scindere, 
manus et ipse intersere 
riuosque feruentes bibe! 
 
 Erras, cruente, si meam 
te rere poenam sumere, 
cum membra morti obnoxia 
dilancinata interficis. 
 
 Est alter, est intrinsecus, 
uiolare quem nullus potest, 
liber, quietus, integer, 
exsors dolorum tristium. 
 
 Hoc, quod laboras perdere 
tantis furoris uiribus, 
uas est solutum ac fictile, 
quocumque frangendum modo. 
 
 Quin immo nunc enitere 
illum secare ac plectere, 
qui perstat intus, qui tuam 
calcat, tyranne, insaniam! 
 
 Hunc, hunc lacesse, hunc discute, 
inuictum, inexsuperabilem, 
nullis procellis subditum 
solique subiectum deo!' 
 
 Haec fatur et stridentibus 
laniatur uncis denuo; 
cui praetor ore subdolo 
anguina uerba exsibilat: 
 
 'Si tanta callum pectoris 
praedurat obstinatio, 
puluinar ut nostrum manu 
abomineris tangere, 
 
 saltim latentes paginas 
librosque opertos detege, 
quo secta prauum seminans. 
iustis cremetur ignibus'. 
 
 His martyr auditis ait: 
'quem tu, maligne, mysticis 
minitaris ignem litteris, 
flagrabis ipse hoc iustius. 
 
 Romfea nam caelestium 
uindex erit uoluminum 
tanti ueneni interpretem 
linguam perurens fulmine. 
 
 Vides fauillas indices 
Gomorreorum criminum, 
Sodomita nec latet cinis 
testis perennis funeris. 
 
 Exemplar hoc, serpens, tuum est. 
fuligo quem mox sulpuris 
bitumen et mixtum pice 
imo inplicabunt tartaro.' 
 
 His persecutor saucius 
pallet, rubescit, aestuat 
insana torquens lumina 
spumasque frendens egerit. 
 
 Tum deinde cunctatus diu 
decernit: 'extrema omnium 
igni, grabato et lamminis 
exerceatur quaestio.' 
 
 Haec ille sese ad munera 
gradu citato proripit 
ipsosque pernix gaudio 
poenae ministros praeuenit. 
 
 Ventum ad palestram gloriae, 
spes certat et crudelitas, 
luctamen anceps conserunt 
hinc martyr, illinc carnifex. 
 
 Serrata lectum regula 
dente infrequenti exasperat, 
cui multa carbonum strues 
uiuum uaporat halitum. 
 
 Hunc sponte conscendit rogum 
uir sanctus ore interrito, 
ceu jam coronae conscius 
celsum tribunal scanderet. 
 
 Subter crepante aspergine 
scintillat excussus salis 
punctisque feruens stridulis 
sparsim per artus figitur. 
 
 Aruina posthinc igneum 
inpressa cauterem lauit, 
uis unde roris fumidi 
in membra sensim liquitur. 
 
 Haec inter inmotus manet 
tamquam dolorum nescius 
tenditque in altum lumina; 
nam uincla palmas presserant. 
 
 Sublatus inde fortior 
lugubre in antrum truditur, 
ne liber usus luminis 
animaret altum spiritum. 
 
 Est intus imo ergastulo 
locus tenebris nigrior, 
quem saxa mersi fornicis 
angusta clausum strangulant. 
 
 Aeterna nox illic latet 
expers diurni sideris, 
hic carcer horrendus suos 
habere fertur inferos. 
 
 In hoc baratrum conicit 
truculentus hostis martyrem 
lignoque plantas inserit 
diuaricatis cruribus. 
 
 Quin addit et poenam nouam 
crucis peritus artifex, 
nulli tyranno cognitam 
nec fando conpertam retro. 
 
 Fragmenta testarum iubet 
hyrta inpolitis angulis, 
acuminata, informia, 
tergo iacentis sternerent. 
 
 Totum cubile spiculis 
armant dolores anxii, 
insomne qui subter latus 
mucrone pulsent obuio. 
 
 Haec illc uersutus uafra 
meditatus arte struxerat, 
sed Belzebulis callida 
commenta Christus destruit. 
 
 Nam carceralis caecitas 
splendore lucis fulgurat 
duplexque morsus stipitis 
ruptis cauernis dissilit. 
 
 Agnoscit hic Vincentius 
adesse quod sperauerat, 
tanti laboris praemium, 
Christum, datorem luminis. 
 
 Cernit deinde fragmina 
iam testularum mollibus 
uestire semet floribus 
redolente nectar carcere. 
 
 Quin et frequentes angeli 
stant ac loquuntur comminus, 
quorum unus ore augustior 
conpellat his dictis uirum: 
 
 'Exsurge, martyr inclyte, 
exsurge securus tui, 
exsurge et almis coetibus 
noster sodalis addere! 
 
 Decursa iam satis tibi 
poenae minacis munia 
pulchroque mortis exitu 
omnis peracta est passio. 
 
 O miles inuictissime, 
fortissimorum fortior, 
iam te ipsa saeua et aspera 
tormenta uictorem tremunt. 
 
 Spectator haec Christus deus 
conpensat aeuo intermino 
propriaeque collegam crucis 
larga coronat dextera 
 
 Pone hoc caducum uasculum, 
conpage textum terrea, 
quod dissipatum soluitur, 
et liber in caelum ueni!' 
 
 Haec ille; sed clausas fores 
interna rumpunt lumina 
tenuisque per rimas nitor 
lucis latentis proditur. 
 
 Hoc cum stuperet territus 
obsessor atri liminis, 
quem cura pernox manserat 
seruare feralem domum, 
 
 psallentis audit insuper 
praedulce carmen martyris, 
cui uocis instar aemulae 
conclaue reddit concauum. 
 
 Pauens deinde introspicit, 
admota quantum postibus 
acies per artas cardinum 
intrare iuncturas potest: 
 
 uernare multis floribus 
stramenta testarum uidet 
ipsumque uulsis nexibus 
obambulantem pangere. 
 
 Inplentur aures turbidi 
praetoris hoc miraculo, 
flet uictus et uoluit gemens 
iram, dolorem, dedecus. 
 
 'Exemptus', inquit, 'carceri 
paulum benignis fotibus 
recreetur, ut pastum nouum 
poenis refectus praebeat'. 
 
 Coire toto ex oppido 
turbam fidelem cerneres, 
mollire praefultum torum, 
siccare cruda uulnera. 
 
 Ille ungularum duplices 
sulcos pererrat osculis, 
hic purpurantem corporis 
gaudet cruorem lambere. 
 
 Plerique uestem linteam 
stillante tingunt sanguine, 
tutamen ut sacrum suis 
domi reseruent posteris. 
 
 Tunc ipse manceps carceris 
et uinculorum ianitor, 
ut fert uetustas conscia, 
repente Christum credidit. 
 
 Hic obseratis uectibus 
densae specum caliginis 
splendore lucis aduenae 
micuisse clausum uiderat. 
 
 At uero postquam lectuli 
martyr quietem contigit, 
aeger morarum taedio 
et mortis incensus siti --, 
 
 si mors habenda eiusmodi est, 
quae corporali ergastulo 
mentem resoluit liberam 
et reddit auctori deo, 
 
 mentem piatam sanguine, 
mortis lauacris elutam, 
quae semet ac uitam suam 
Christo inmolandam praebuit --, 
 
 ergo ut recline mollibus 
reiecit aulaeis caput, 
uictor relictis artubus 
caelum capessit spiritus. 
 
 Cui recta celso tramite 
reseratur ad patrem uia, 
quam fratre caesus inpio 
Abel beatus scanderat. 
 
 Stipant euntem candidi 
hinc inde sanctorum chori 
parique missum carcere 
baptista Iohannes uocat. 
 
 At christiani nominis 
hostem coquebant inrita 
fellis uenena et liuidum 
cor efferata exusserant. 
 
 Saeuire inermem crederes 
fractis draconem dentibus: 
'euasit exultans', ait, 
'rebellis et palmam tulit. 
 
 Sed restat illud ultimum: 
inferre poenam mortuo, 
feris cadauer tradere 
canibusue carpendum dare. 
 
 Iam nunc et ossa extinxero, 
ne sit sepulcrum funeris, 
quod plebs gregalis excolat 
titulumque figat martyris.' 
 
 Sic frendit et corpus sacrum 
profanus -- a dirum nefas! -- 
nudum negato tegmine 
exponit inter carices. 
 
 Sed nulla dirarum famis 
aut bestiarum aut alitum 
audet tropeum gloriae 
foedare tactu squalido. 
 
 Quin, si qua clangens inprobe 
circumuolarat eminus, 
trucis uolucris inpetu 
depulsa uertebat fugam. 
 
 Nam coruus, Heliae datus 
olim ciborum portitor, 
hoc munus inplet sedule 
et inremotus excubat. 
 
 Hic ex frutectis proximis 
infestus alarum sono 
oculosque pinnis uerberans 
exegit inmanem lupum. 
 
 Quis perfidorum credere 
ausit rapacem beluam, 
tauris paratam congredi, 
cessisse plumis mollibus? 
 
 Ibat malignum murmurans 
leui uolatu exterritus 
praedamque uisam fugerat 
custodis inbellis minis. 
 
 Quis audienti talia, 
Datiane, tunc sensus tibi, 
quantis gementem spiculis 
figebat occultus dolor, 
 
 cum te perempti corporis 
uirtute uictum cerneres 
ipsis et inpar ossibus 
uacuisque iam membris minor? 
 
 Sed quis, tyranne pertinax, 
hunc inpotentem spiritum 
determinabit exitus? 
nullusne te franget modus? 
 
 'Nullus, nec umquam desinam; 
nam si ferina inmanitas 
mansuescit et clementia 
coruos uoraces mitigat, 
 
 mergam cadauer fluctibus: 
insana numquam naufragis 
ignoscit unda et spumeum 
nescit profundum parcere. 
 
 Aut semper illic mobilis 
incerta per ludibria 
uagis feretur flatibus 
squamosa pascens agmina, 
 
 aut sub fragosis rupibus 
scabri petrarum murices 
inter recessus scrupeos 
discissa rumpent uiscera. 
 
 Ecquis uirorum strenue 
cumbam peritus pellere 
remo, rudente et carbaso, 
secare qui pontum queas, 
 
 rapias palustri e caespite 
corpus, quod intactum iacet, 
leuique uectum lembulo 
amplum per aequor auferas? 
 
 Sed conplicatum sparteus 
claudat cadauer culleus, 
quem fune conexus lapis 
praeceps in altum deprimat, 
 
 At tu per undas emices 
rorante praepes palmula, 
donec relictum longior 
abscondat aspectus solum.' 
 
 Haec iussa quidam militum 
-- Eumorfio nomen fuit -- 
uiolentus, audax, barbarus, 
furore feruens adripit. 
 
 Funale textum conserit, 
suto quod inplet corpore, 
emensus et multum freti 
inter procellas excutit. 
 
 O praepotens uirtus dei, 
uirtus creatrix omnium, 
quae turgidum quondam mare 
gradiente Christo strauerat, 
 
 ut terga calcans aequoris 
siccis mearet passibus, 
plantas nec undis tingueret 
uasti uiator gurgitis! 
 
 Haec ipsa uirtus iusserat 
rubrum salum dehiscere, 
patente dum fundo aridum 
secura plebs iter terit. 
 
 Nec non et ipsa nunc iubet 
seruire sancto corpori 
pontum quietis lapsibus 
ad curua pronum litora. 
 
 Saxum molaris ponderis 
ut spuma candens innatat 
tantique custos pigneris 
fiscella fertur fluctibus. 
 
 Cernunt stupentes nauitae 
uectam remenso marmore 
labi retrorsum leniter 
aestu secundo et flamine. 
 
 Certant et ipsi concito 
pontum faselo scindere, 
longe sed artus praeuolant 
telluris ad mollem sinum. 
 
 Prius relatos denique 
humus quieta suscipit, 
quam pulsa summis nisibus 
carina portum tangeret. 
 
 Felix amoeni litotis 
secessus ille, qui sacra 
fouens harenis uiscera 
uicem sepulcri praebuit, 
 
 dum cura sanctorum pia 
deflens adornat aggerem 
tumuloque corpus creditum 
uitae reseruat posterae! 
 
 Sed mox subactis hostibus 
iam pace iustis reddita 
altar quietem debitam 
praestat beatis ossibus; 
 
 subiecta nam sacrario 
imamque ad aram condita 
caelestis auram muneris 
perfusa subter hauriunt. 
 
 Sic corpus, ast ipsum dei 
sedes receptum continet 
cum Maccabeis fratribus 
sectoque Eseiae proximum. 
 
 Simplex sed illis contigit 
corona poenarum, quibus 
finem malorum praestitit 
mortis supremus exitus. 
 
 Quid tale sector ausus est? 
truncata numquid corporis 
segmenta post serram feris 
obiecit aut undis dedit? 
 
 Num Maccabei martyris 
linguam tyrannus erutam 
raptamue pellem uerticis 
auibus cruentis obtulit? 
 
 Tu solus, O bis inclyte, 
solus brauii duplicis 
palmam tulisti, tu duas 
simul parasti laureas. 
 
 In morte uictor aspera, 
tum deinde post mortem pari 
uictor triumfo proteris 
solo latronem corpore. 
 
 Adesto nunc et percipe 
uoces precantum supplices, 
nostri reatus efficax 
orator ad thronum patris! 
 
 Per te, per ilium carcerem, 
honoris augmentum tui, 
per uincla, flammas, ungulas, 
per carceralem stipitem, 
 
 per fragmen illud testeum, 
quo parta creuit gloria, 
et quem trementes posteri 
exosculamur lectulum, 
 
 miserere nostrarum precum, 
placatus ut Christus suis 
inclinet aurem prosperam 
noxas nec omnes inputet! 
 
 Si rite sollemnem diem 
ueneramur ore et pectore, 
si sub tuorum gaudio 
uestigiorum sternimur, 
 
 paulisper huc inlabere 
Christi fauorem deferens, 
sensus grauati ut sentiant 
leuamen indulgentiae. 
 
 Sic nulla jam restet mora, 
quin excitatam nobilis 
carnem resumat spiritus 
uirtute perfunctam pari, 
 
 ut, quae laborum particeps 
commune discrimen tulit, 
sit et coheres gloriae 
cunctis in aeuum saeculis.
 

 
 
 
 
	 Prudentius 
	 Christian Latin 
	 The Latin Library 
	 The Classics Page