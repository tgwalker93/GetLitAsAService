P. VERGILI MARONIS AENEIDOS LIBER OCTAVVS
		 

		 
		 
	 
	
 

 P. VERGILI MARONIS AENEIDOS LIBER OCTAVVS

 

 

 
Vt belli signum Laurenti Turnus ab arce 
extulit et rauco strepuerunt cornua cantu, 
utque acris concussit equos utque impulit arma, 
extemplo turbati animi, simul omne tumultu 
coniurat trepido Latium saeuitque iuuentus    5 
effera. ductores primi Messapus et Vfens 
contemptorque deum Mezentius undique cogunt 
auxilia et latos uastant cultoribus agros. 
mittitur et magni Venulus Diomedis ad urbem 
qui petat auxilium, et Latio consistere Teucros,    10 
aduectum Aenean classi uictosque penatis 
inferre et fatis regem se dicere posci 
edoceat, multasque uiro se adiungere gentis 
Dardanio et late Latio increbrescere nomen: 
quid struat his coeptis, quem, si fortuna sequatur,    15 
euentum pugnae cupiat, manifestius ipsi 
quam Turno regi aut regi apparere Latino.
 

 
Talia per Latium. quae Laomedontius heros 
cuncta uidens magno curarum fluctuat aestu, 
atque animum nunc huc celerem nunc diuidit illuc    20 
in partisque rapit uarias perque omnia uersat, 
sicut aquae tremulum labris ubi lumen aenis 
sole repercussum aut radiantis imagine lunae 
omnia peruolitat late loca, iamque sub auras 
erigitur summique ferit laquearia tecti.    25 
nox erat et terras animalia fessa per omnis 
alituum pecudumque genus sopor altus habebat, 
cum pater in ripa gelidique sub aetheris axe 
Aeneas, tristi turbatus pectora bello, 
procubuit seramque dedit per membra quietem.    30 
huic deus ipse loci fluuio Tiberinus amoeno 
populeas inter senior se attollere frondes 
uisus (eum tenuis glauco uelabat amictu 
carbasus, et crinis umbrosa tegebat harundo), 
tum sic adfari et curas his demere dictis:    35 
 

 
'O sate gente deum, Troianam ex hostibus urbem 
qui reuehis nobis aeternaque Pergama seruas, 
exspectate solo Laurenti aruisque Latinis, 
hic tibi certa domus, certi (ne absiste) penates. 
neu belli terrere minis; tumor omnis et irae    40 
concessere deum. 
iamque tibi, ne uana putes haec fingere somnum, 
litoreis ingens inuenta sub ilicibus sus 
triginta capitum fetus enixa iacebit, 
alba solo recubans, albi circum ubera nati.    45 
[hic locus urbis erit, requies ea certa laborum,] 
ex quo ter denis urbem redeuntibus annis 
Ascanius clari condet cognominis Albam. 
haud incerta cano. nunc qua ratione quod instat 
expedias uictor, paucis (aduerte) docebo.    50 
Arcades his oris, genus a Pallante profectum, 
qui regem Euandrum comites, qui signa secuti, 
delegere locum et posuere in montibus urbem 
Pallantis proaui de nomine Pallanteum. 
hi bellum adsidue ducunt cum gente Latina;    55 
hos castris adhibe socios et foedera iunge. 
ipse ego te ripis et recto flumine ducam, 
aduersum remis superes subuectus ut amnem. 
surge age, nate dea, primisque cadentibus astris 
Iunoni fer rite preces, iramque minasque    60 
supplicibus supera uotis. mihi uictor honorem 
persolues. ego sum pleno quem flumine cernis 
stringentem ripas et pinguia culta secantem, 
caeruleus Thybris, caelo gratissimus amnis. 
hic mihi magna domus, celsis caput urbibus exit.'    65 
 

 
Dixit, deinde lacu fluuius se condidit alto 
ima petens; nox Aenean somnusque reliquit. 
surgit et aetherii spectans orientia solis 
lumina rite cauis undam de flumine palmis 
sustinet ac talis effundit ad aethera uoces:    70 
'Nymphae, Laurentes Nymphae, genus amnibus unde est, 
tuque, o Thybri tuo genitor cum flumine sancto, 
accipite Aenean et tandem arcete periclis. 
quo te cumque lacus miserantem incommoda nostra 
fonte tenent, quocumque solo pulcherrimus exis,    75 
semper honore meo, semper celebrabere donis 
corniger Hesperidum fluuius regnator aquarum. 
adsis o tantum et propius tua numina firmes.' 
sic memorat, geminasque legit de classe biremis 
remigioque aptat, socios simul instruit armis.    80 
 

 
Ecce autem subitum atque oculis mirabile monstrum, 
candida per siluam cum fetu concolor albo 
procubuit uiridique in litore conspicitur sus; 
quam pius Aeneas tibi enim, tibi, maxima Iuno, 
mactat sacra ferens et cum grege sistit ad aram.    85 
Thybris ea fluuium, quam longa est, nocte tumentem 
leniit, et tacita refluens ita substitit unda, 
mitis ut in morem stagni placidaeque paludis 
sterneret aequor aquis, remo ut luctamen abesset. 
ergo iter inceptum celerant rumore secundo:    90 
labitur uncta uadis abies; mirantur et undae, 
miratur nemus insuetum fulgentia longe 
scuta uirum fluuio pictasque innare carinas. 
olli remigio noctemque diemque fatigant 
et longos superant flexus, uariisque teguntur    95 
arboribus, uiridisque secant placido aequore siluas. 
sol medium caeli conscenderat igneus orbem 
cum muros arcemque procul ac rara domorum 
tecta uident, quae nunc Romana potentia caelo 
aequauit, tum res inopes Euandrus habebat.    100 
ocius aduertunt proras urbique propinquant.
 

 
Forte die sollemnem illo rex Arcas honorem 
Amphitryoniadae magno diuisque ferebat 
ante urbem in luco. Pallas huic filius una, 
una omnes iuuenum primi pauperque senatus    105 
tura dabant, tepidusque cruor fumabat ad aras. 
ut celsas uidere rates atque inter opacum 
adlabi nemus et tacitos incumbere remis, 
terrentur uisu subito cunctique relictis 
consurgunt mensis. audax quos rumpere Pallas    110 
sacra uetat raptoque uolat telo obuius ipse, 
et procul e tumulo: 'iuuenes, quae causa subegit 
ignotas temptare uias? quo tenditis?' inquit. 
'qui genus? unde domo? pacemne huc fertis an arma?' 
tum pater Aeneas puppi sic fatur ab alta    115 
paciferaeque manu ramum praetendit oliuae: 
'Troiugenas ac tela uides inimica Latinis, 
quos illi bello profugos egere superbo. 
Euandrum petimus. ferte haec et dicite lectos 
Dardaniae uenisse duces socia arma rogantis.'     120 
obstipuit tanto percussus nomine Pallas: 
'egredere o quicumque es' ait 'coramque parentem 
adloquere ac nostris succede penatibus hospes.' 
excepitque manu dextramque amplexus inhaesit; 
progressi subeunt luco fluuiumque relinquunt.    125 
 

 
Tum regem Aeneas dictis adfatur amicis: 
'optime Graiugenum, cui me Fortuna precari 
et uitta comptos uoluit praetendere ramos, 
non equidem extimui Danaum quod ductor et Arcas 
quodque a stirpe fores geminis coniunctus Atridis;    130 
sed mea me uirtus et sancta oracula diuum 
cognatique patres, tua terris didita fama, 
coniunxere tibi et fatis egere uolentem. 
Dardanus, Iliacae primus pater urbis et auctor, 
Electra, ut Grai perhibent, Atlantide cretus,    135 
aduehitur Teucros; Electram maximus Atlas 
edidit, aetherios umero qui sustinet orbis. 
uobis Mercurius pater est, quem candida Maia 
Cyllenae gelido conceptum uertice fudit; 
at Maiam, auditis si quicquam credimus, Atlas,    140 
idem Atlas generat caeli qui sidera tollit. 
sic genus amborum scindit se sanguine ab uno. 
his fretus non legatos neque prima per artem 
temptamenta tui pepigi; me, me ipse meumque 
obieci caput et supplex ad limina ueni.    145 
gens eadem, quae te, crudeli Daunia bello 
insequitur; nos si pellant nihil afore credunt 
quin omnem Hesperiam penitus sua sub iuga mittant, 
et mare quod supra teneant quodque adluit infra. 
accipe daque fidem. sunt nobis fortia bello    150 
pectora, sunt animi et rebus spectata iuuentus.'
 

 
Dixerat Aeneas. ille os oculosque loquentis 
iamdudum et totum lustrabat lumine corpus. 
tum sic pauca refert: 'ut te, fortissime Teucrum, 
accipio agnoscoque libens! ut uerba parentis    155 
et uocem Anchisae magni uultumque recordor! 
nam memini Hesionae uisentem regna sororis 
Laomedontiaden Priamum Salamina petentem 
protinus Arcadiae gelidos inuisere finis. 
tum mihi prima genas uestibat flore iuuentas,    160 
mirabarque duces Teucros, mirabar et ipsum 
Laomedontiaden; sed cunctis altior ibat 
Anchises. mihi mens iuuenali ardebat amore 
compellare uirum et dextrae coniungere dextram; 
accessi et cupidus Phenei sub moenia duxi.    165 
ille mihi insignem pharetram Lyciasque sagittas 
discedens chlamydemque auro dedit intertextam, 
frenaque bina meus quae nunc habet aurea Pallas. 
ergo et quam petitis iuncta est mihi foedere dextra, 
et lux cum primum terris se crastina reddet,    170 
auxilio laetos dimittam opibusque iuuabo. 
interea sacra haec, quando huc uenistis amici, 
annua, quae differre nefas, celebrate fauentes 
nobiscum, et iam nunc sociorum adsuescite mensis.'
 

 
Haec ubi dicta, dapes iubet et sublata reponi    175 
pocula gramineoque uiros locat ipse sedili, 
praecipuumque toro et uillosi pelle leonis 
accipit Aenean solioque inuitat acerno. 
tum lecti iuuenes certatim araeque sacerdos 
uiscera tosta ferunt taurorum, onerantque canistris    180 
dona laboratae Cereris, Bacchumque ministrant. 
uescitur Aeneas simul et Troiana iuuentus 
perpetui tergo bouis et lustralibus extis.
 

 
Postquam exempta fames et amor compressus edendi, 
rex Euandrus ait: 'non haec sollemnia nobis,     185 
has ex more dapes, hanc tanti numinis aram 
uana superstitio ueterumque ignara deorum 
imposuit: saeuis, hospes Troiane, periclis 
seruati facimus meritosque nouamus honores. 
iam primum saxis suspensam hanc aspice rupem,    190 
disiectae procul ut moles desertaque montis 
stat domus et scopuli ingentem traxere ruinam. 
hic spelunca fuit uasto summota recessu, 
semihominis Caci facies quam dira tenebat 
solis inaccessam radiis; semperque recenti    195 
caede tepebat humus, foribusque adfixa superbis 
ora uirum tristi pendebant pallida tabo. 
huic monstro Volcanus erat pater: illius atros 
ore uomens ignis magna se mole ferebat. 
attulit et nobis aliquando optantibus aetas    200 
auxilium aduentumque dei. nam maximus ultor 
tergemini nece Geryonae spoliisque superbus 
Alcides aderat taurosque hac uictor agebat 
ingentis, uallemque boues amnemque tenebant. 
at furis Caci mens effera, ne quid inausum    205 
aut intractatum scelerisue doliue fuisset, 
quattuor a stabulis praestanti corpore tauros 
auertit, totidem forma superante iuuencas. 
atque hos, ne qua forent pedibus uestigia rectis, 
cauda in speluncam tractos uersisque uiarum    210 
indiciis raptor saxo occultabat opaco; 
quaerenti nulla ad speluncam signa ferebant. 
interea, cum iam stabulis saturata moueret 
Amphitryoniades armenta abitumque pararet, 
discessu mugire boues atque omne querelis     215 
impleri nemus et colles clamore relinqui. 
reddidit una boum uocem uastoque sub antro 
mugiit et Caci spem custodita fefellit. 
hic uero Alcidae furiis exarserat atro 
felle dolor: rapit arma manu nodisque grauatum    220 
robur, et aerii cursu petit ardua montis. 
tum primum nostri Cacum uidere timentem 
turbatumque oculis; fugit ilicet ocior Euro 
speluncamque petit, pedibus timor addidit alas. 
ut sese inclusit ruptisque immane catenis    225 
deiecit saxum, ferro quod et arte paterna 
pendebat, fultosque emuniit obice postis, 
ecce furens animis aderat Tirynthius omnemque 
accessum lustrans huc ora ferebat et illuc, 
dentibus infrendens. ter totum feruidus ira    230 
lustrat Auentini montem, ter saxea temptat 
limina nequiquam, ter fessus ualle resedit. 
stabat acuta silex praecisis undique saxis 
speluncae dorso insurgens, altissima uisu, 
dirarum nidis domus opportuna uolucrum.    235 
hanc, ut prona iugo laeuum incumbebat ad amnem, 
dexter in aduersum nitens concussit et imis 
auulsam soluit radicibus, inde repente 
impulit; impulsu quo maximus intonat aether, 
dissultant ripae refluitque exterritus amnis.    240 
at specus et Caci detecta apparuit ingens 
regia, et umbrosae penitus patuere cauernae, 
non secus ac si qua penitus ui terra dehiscens 
infernas reseret sedes et regna recludat 
pallida, dis inuisa, superque immane barathrum    245 
cernatur, trepident immisso lumine Manes. 
ergo insperata deprensum luce repente 
inclusumque cauo saxo atque insueta rudentem 
desuper Alcides telis premit, omniaque arma 
aduocat et ramis uastisque molaribus instat.    250 
ille autem, neque enim fuga iam super ulla pericli, 
faucibus ingentem fumum (mirabile dictu) 
euomit inuoluitque domum caligine caeca 
prospectum eripiens oculis, glomeratque sub antro 
fumiferam noctem commixtis igne tenebris.    255 
non tulit Alcides animis, seque ipse per ignem 
praecipiti iecit saltu, qua plurimus undam 
fumus agit nebulaque ingens specus aestuat atra. 
hic Cacum in tenebris incendia uana uomentem 
corripit in nodum complexus, et angit inhaerens    260 
elisos oculos et siccum sanguine guttur. 
panditur extemplo foribus domus atra reuulsis 
abstractaeque boues abiurataeque rapinae 
caelo ostenduntur, pedibusque informe cadauer 
protrahitur. nequeunt expleri corda tuendo    265 
terribilis oculos, uultum uillosaque saetis 
pectora semiferi atque exstinctos faucibus ignis. 
ex illo celebratus honos laetique minores 
seruauere diem, primusque Potitius auctor 
et domus Herculei custos Pinaria sacri    270 
hanc aram luco statuit, quae maxima semper 
dicetur nobis et erit quae maxima semper. 
quare agite, o iuuenes, tantarum in munere laudum 
cingite fronde comas et pocula porgite dextris, 
communemque uocate deum et date uina uolentes.'    275 
dixerat, Herculea bicolor cum populus umbra 
uelauitque comas foliisque innexa pependit, 
et sacer impleuit dextram scyphus. ocius omnes 
in mensam laeti libant diuosque precantur.
 

 
Deuexo interea propior fit Vesper Olympo.    280 
iamque sacerdotes primusque Potitius ibant 
pellibus in morem cincti, flammasque ferebant. 
instaurant epulas et mensae grata secundae 
dona ferunt cumulantque oneratis lancibus aras. 
tum Salii ad cantus incensa altaria circum    285 
populeis adsunt euincti tempora ramis, 
hic iuuenum chorus, ille senum, qui carmine laudes 
Herculeas et facta ferunt: ut prima nouercae 
monstra manu geminosque premens eliserit anguis, 
ut bello egregias idem disiecerit urbes,    290 
Troiamque Oechaliamque, ut duros mille labores 
rege sub Eurystheo fatis Iunonis iniquae 
pertulerit. 'tu nubigenas, inuicte, bimembris 
Hylaeumque Pholumque manu, tu Cresia mactas 
prodigia et uastum Nemeae sub rupe leonem.    295 
te Stygii tremuere lacus, te ianitor Orci 
ossa super recubans antro semesa cruento; 
nec te ullae facies, non terruit ipse Typhoeus 
arduus arma tenens; non te rationis egentem 
Lernaeus turba capitum circumstetit anguis.    300 
salue, uera Iouis proles, decus addite diuis, 
et nos et tua dexter adi pede sacra secundo.' 
talia carminibus celebrant; super omnia Caci 
speluncam adiciunt spirantemque ignibus ipsum. 
consonat omne nemus strepitu collesque resultant.    305 
 

 
Exim se cuncti diuinis rebus ad urbem 
perfectis referunt. ibat rex obsitus aeuo, 
et comitem Aenean iuxta natumque tenebat 
ingrediens uarioque uiam sermone leuabat. 
miratur facilisque oculos fert omnia circum    310 
Aeneas, capiturque locis et singula laetus 
exquiritque auditque uirum monimenta priorum. 
tum rex Euandrus Romanae conditor arcis: 
'haec nemora indigenae Fauni Nymphaeque tenebant 
gensque uirum truncis et duro robore nata,    315 
quis neque mos neque cultus erat, nec iungere tauros 
aut componere opes norant aut parcere parto, 
sed rami atque asper uictu uenatus alebat. 
primus ab aetherio uenit Saturnus Olympo 
arma Iouis fugiens et regnis exsul ademptis.    320 
is genus indocile ac dispersum montibus altis 
composuit legesque dedit, Latiumque uocari 
maluit, his quoniam latuisset tutus in oris. 
aurea quae perhibent illo sub rege fuere 
saecula: sic placida populos in pace regebat,    325 
deterior donec paulatim ac decolor aetas 
et belli rabies et amor successit habendi. 
tum manus Ausonia et gentes uenere Sicanae, 
saepius et nomen posuit Saturnia tellus; 
tum reges asperque immani corpore Thybris,    330 
a quo post Itali fluuium cognomine Thybrim 
diximus; amisit uerum uetus Albula nomen. 
me pulsum patria pelagique extrema sequentem 
Fortuna omnipotens et ineluctabile fatum 
his posuere locis, matrisque egere tremenda    335 
Carmentis nymphae monita et deus auctor Apollo.'
 

 
Vix ea dicta, dehinc progressus monstrat et aram 
et Carmentalem Romani nomine portam 
quam memorant, nymphae priscum Carmentis honorem, 
uatis fatidicae, cecinit quae prima futuros    340 
Aeneadas magnos et nobile Pallanteum. 
hinc lucum ingentem, quem Romulus acer asylum 
rettulit, et gelida monstrat sub rupe Lupercal 
Parrhasio dictum Panos de more Lycaei. 
nec non et sacri monstrat nemus Argileti    345 
testaturque locum et letum docet hospitis Argi. 
hinc ad Tarpeiam sedem et Capitolia ducit 
aurea nunc, olim siluestribus horrida dumis. 
iam tum religio pauidos terrebat agrestis 
dira loci, iam tum siluam saxumque tremebant.    350 
'hoc nemus, hunc' inquit 'frondoso uertice collem 
(quis deus incertum est) habitat deus; Arcades ipsum 
credunt se uidisse Iouem, cum saepe nigrantem 
aegida concuteret dextra nimbosque cieret. 
haec duo praeterea disiectis oppida muris,    355 
reliquias ueterumque uides monimenta uirorum. 
hanc Ianus pater, hanc Saturnus condidit arcem; 
Ianiculum huic, illi fuerat Saturnia nomen.' 
talibus inter se dictis ad tecta subibant 
pauperis Euandri, passimque armenta uidebant    360 
Romanoque foro et lautis mugire Carinis. 
ut uentum ad sedes, 'haec' inquit 'limina uictor 
Alcides subiit, haec illum regia cepit. 
aude, hospes, contemnere opes et te quoque dignum 
finge deo, rebusque ueni non asper egenis.'    365 
dixit, et angusti subter fastigia tecti 
ingentem Aenean duxit stratisque locauit 
effultum foliis et pelle Libystidis ursae: 
nox ruit et fuscis tellurem amplectitur alis.
 

 
At Venus haud animo nequiquam exterrita mater    370 
Laurentumque minis et duro mota tumultu 
Volcanum adloquitur, thalamoque haec coniugis aureo 
incipit et dictis diuinum aspirat amorem: 
'dum bello Argolici uastabant Pergama reges 
debita casurasque inimicis ignibus arces,    375 
non ullum auxilium miseris, non arma rogaui 
artis opisque tuae, nec te, carissime coniunx, 
incassumue tuos uolui exercere labores, 
quamuis et Priami deberem plurima natis, 
et durum Aeneae fleuissem saepe laborem.    380 
nunc Iouis imperiis Rutulorum constitit oris: 
ergo eadem supplex uenio et sanctum mihi numen 
arma rogo, genetrix nato. te filia Nerei, 
te potuit lacrimis Tithonia flectere coniunx. 
aspice qui coeant populi, quae moenia clausis    385 
ferrum acuant portis in me excidiumque meorum.' 
dixerat et niueis hinc atque hinc diua lacertis 
cunctantem amplexu molli fouet. ille repente 
accepit solitam flammam, notusque medullas 
intrauit calor et labefacta per ossa cucurrit,    390 
non secus atque olim tonitru cum rupta corusco 
ignea rima micans percurrit lumine nimbos; 
sensit laeta dolis et formae conscia coniunx. 
tum pater aeterno fatur deuinctus amore: 
'quid causas petis ex alto? fiducia cessit    395 
quo tibi, diua, mei? similis si cura fuisset, 
tum quoque fas nobis Teucros armare fuisset; 
nec pater omnipotens Troiam nec fata uetabant 
stare decemque alios Priamum superesse per annos. 
et nunc, si bellare paras atque haec tibi mens est,    400 
quidquid in arte mea possum promittere curae, 
quod fieri ferro liquidoue potest electro, 
quantum ignes animaeque ualent, absiste precando 
uiribus indubitare tuis.' ea uerba locutus 
optatos dedit amplexus placidumque petiuit    405 
coniugis infusus gremio per membra soporem.
 

 
Inde ubi prima quies medio iam noctis abactae 
curriculo expulerat somnum, cum femina primum, 
cui tolerare colo uitam tenuique Minerua 
impositum, cinerem et sopitos suscitat ignis    410 
noctem addens operi, famulasque ad lumina longo 
exercet penso, castum ut seruare cubile 
coniugis et possit paruos educere natos: 
haud secus ignipotens nec tempore segnior illo 
mollibus e stratis opera ad fabrilia surgit.    415 
insula Sicanium iuxta latus Aeoliamque 
erigitur Liparen fumantibus ardua saxis, 
quam subter specus et Cyclopum exesa caminis 
antra Aetnaea tonant, ualidique incudibus ictus 
auditi referunt gemitus, striduntque cauernis    420 
stricturae Chalybum et fornacibus ignis anhelat, 
Volcani domus et Volcania nomine tellus. 
hoc tunc ignipotens caelo descendit ab alto. 
ferrum exercebant uasto Cyclopes in antro, 
Brontesque Steropesque et nudus membra Pyragmon.    425 
his informatum manibus iam parte polita 
fulmen erat, toto genitor quae plurima caelo 
deicit in terras, pars imperfecta manebat. 
tris imbris torti radios, tris nubis aquosae 
addiderant, rutuli tris ignis et alitis Austri.    430 
fulgores nunc terrificos sonitumque metumque 
miscebant operi flammisque sequacibus iras. 
parte alia Marti currumque rotasque uolucris 
instabant, quibus ille uiros, quibus excitat urbes; 
aegidaque horriferam, turbatae Palladis arma,    435 
certatim squamis serpentum auroque polibant 
conexosque anguis ipsamque in pectore diuae 
Gorgona desecto uertentem lumina collo. 
'tollite cuncta' inquit 'coeptosque auferte labores, 
Aetnaei Cyclopes, et huc aduertite mentem:    440 
arma acri facienda uiro. nunc uiribus usus, 
nunc manibus rapidis, omni nunc arte magistra. 
praecipitate moras.' nec plura effatus, at illi 
ocius incubuere omnes pariterque laborem 
sortiti. fluit aes riuis aurique metallum    445 
uulnificusque chalybs uasta fornace liquescit. 
ingentem clipeum informant, unum omnia contra 
tela Latinorum, septenosque orbibus orbis 
impediunt. alii uentosis follibus auras 
accipiunt redduntque, alii stridentia tingunt    450 
aera lacu; gemit impositis incudibus antrum; 
illi inter sese multa ui bracchia tollunt 
in numerum, uersantque tenaci forcipe massam.
 

 
Haec pater Aeoliis properat dum Lemnius oris, 
Euandrum ex humili tecto lux suscitat alma    455 
et matutini uolucrum sub culmine cantus. 
consurgit senior tunicaque inducitur artus 
et Tyrrhena pedum circumdat uincula plantis. 
tum lateri atque umeris Tegeaeum subligat ensem 
demissa ab laeua pantherae terga retorquens.    460 
nec non et gemini custodes limine ab alto 
praecedunt gressumque canes comitantur erilem. 
hospitis Aeneae sedem et secreta petebat 
sermonum memor et promissi muneris heros. 
nec minus Aeneas se matutinus agebat;    465 
filius huic Pallas, illi comes ibat Achates. 
congressi iungunt dextras mediisque residunt 
aedibus et licito tandem sermone fruuntur. 
rex prior haec: 
'maxime Teucrorum ductor, quo sospite numquam    470 
res equidem Troiae uictas aut regna fatebor, 
nobis ad belli auxilium pro nomine tanto 
exiguae uires; hinc Tusco claudimur amni, 
hinc Rutulus premit et murum circumsonat armis. 
sed tibi ego ingentis populos opulentaque regnis    475 
iungere castra paro, quam fors inopina salutem 
ostentat: fatis huc te poscentibus adfers. 
haud procul hinc saxo incolitur fundata uetusto 
urbis Agyllinae sedes, ubi Lydia quondam 
gens, bello praeclara, iugis insedit Etruscis.    480 
hanc multos florentem annos rex deinde superbo 
imperio et saeuis tenuit Mezentius armis. 
quid memorem infandas caedes, quid facta tyranni 
effera? di capiti ipsius generique reseruent! 
mortua quin etiam iungebat corpora uiuis    485 
componens manibusque manus atque oribus ora, 
tormenti genus, et sanie taboque fluentis 
complexu in misero longa sic morte necabat. 
at fessi tandem ciues infanda furentem 
armati circumsistunt ipsumque domumque,    490 
obtruncant socios, ignem ad fastigia iactant. 
ille inter caedem Rutulorum elapsus in agros 
confugere et Turni defendier hospitis armis. 
ergo omnis furiis surrexit Etruria iustis, 
regem ad supplicium praesenti Marte reposcunt.    495 
his ego te, Aenea, ductorem milibus addam. 
toto namque fremunt condensae litore puppes 
signaque ferre iubent, retinet longaeuus haruspex 
fata canens: "o Maeoniae delecta iuuentus, 
flos ueterum uirtusque uirum, quos iustus in hostem    500 
fert dolor et merita accendit Mezentius ira, 
nulli fas Italo tantam subiungere gentem: 
externos optate duces." tum Etrusca resedit 
hoc acies campo monitis exterrita diuum. 
ipse oratores ad me regnique coronam    505 
cum sceptro misit mandatque insignia Tarchon, 
succedam castris Tyrrhenaque regna capessam. 
sed mihi tarda gelu saeclisque effeta senectus 
inuidet imperium seraeque ad fortia uires. 
natum exhortarer, ni mixtus matre Sabella    510 
hinc partem patriae traheret. tu, cuius et annis 
et generi fatum indulget, quem numina poscunt, 
ingredere, o Teucrum atque Italum fortissime ductor. 
hunc tibi praeterea, spes et solacia nostri, 
Pallanta adiungam; sub te tolerare magistro    515 
militiam et graue Martis opus, tua cernere facta 
adsuescat, primis et te miretur ab annis. 
Arcadas huic equites bis centum, robora pubis 
lecta dabo, totidemque suo tibi nomine Pallas.'
 

 
Vix ea fatus erat, defixique ora tenebant    520 
Aeneas Anchisiades et fidus Achates, 
multaque dura suo tristi cum corde putabant, 
ni signum caelo Cytherea dedisset aperto. 
namque improuiso uibratus ab aethere fulgor 
cum sonitu uenit et ruere omnia uisa repente,    525 
Tyrrhenusque tubae mugire per aethera clangor. 
suspiciunt, iterum atque iterum fragor increpat ingens. 
arma inter nubem caeli in regione serena 
per sudum rutilare uident et pulsa tonare. 
obstipuere animis alii, sed Troius heros    530 
agnouit sonitum et diuae promissa parentis. 
tum memorat: 'ne uero, hospes, ne quaere profecto 
quem casum portenta ferant: ego poscor Olympo. 
hoc signum cecinit missuram diua creatrix, 
si bellum ingrueret, Volcaniaque arma per auras    535 
laturam auxilio. 
heu quantae miseris caedes Laurentibus instant! 
quas poenas mihi, Turne, dabis! quam multa sub undas 
scuta uirum galeasque et fortia corpora uolues, 
Thybri pater! poscant acies et foedera rumpant.'    540 
 

 
Haec ubi dicta dedit, solio se tollit ab alto 
et primum Herculeis sopitas ignibus aras 
excitat, hesternumque larem paruosque penatis 
laetus adit; mactat lectas de more bidentis 
Euandrus pariter, pariter Troiana iuuentus.    545 
post hinc ad nauis graditur sociosque reuisit, 
quorum de numero qui sese in bella sequantur 
praestantis uirtute legit; pars cetera prona 
fertur aqua segnisque secundo defluit amni, 
nuntia uentura Ascanio rerumque patrisque.    550 
dantur equi Teucris Tyrrhena petentibus arua; 
ducunt exsortem Aeneae, quem fulua leonis 
pellis obit totum praefulgens unguibus aureis.
 

 
Fama uolat paruam subito uulgata per urbem 
ocius ire equites Tyrrheni ad limina regis.    555 
uota metu duplicant matres, propiusque periclo 
it timor et maior Martis iam apparet imago. 
tum pater Euandrus dextram complexus euntis 
haeret inexpletus lacrimans ac talia fatur: 
'o mihi praeteritos referat si Iuppiter annos,    560 
qualis eram cum primam aciem Praeneste sub ipsa 
straui scutorumque incendi uictor aceruos 
et regem hac Erulum dextra sub Tartara misi, 
nascenti cui tris animas Feronia mater 
(horrendum dictu) dederat, terna arma mouenda—    565 
ter leto sternendus erat; cui tunc tamen omnis 
abstulit haec animas dextra et totidem exuit armis: 
non ego nunc dulci amplexu diuellerer usquam, 
nate, tuo, neque finitimo Mezentius umquam 
huic capiti insultans tot ferro saeua dedisset    570 
funera, tam multis uiduasset ciuibus urbem. 
at uos, o superi, et diuum tu maxime rector 
Iuppiter, Arcadii, quaeso, miserescite regis 
et patrias audite preces. si numina uestra 
incolumem Pallanta mihi, si fata reseruant,    575 
si uisurus eum uiuo et uenturus in unum, 
uitam oro, patior quemuis durare laborem. 
sin aliquem infandum casum, Fortuna, minaris, 
nunc, nunc o liceat crudelem abrumpere uitam, 
dum curae ambiguae, dum spes incerta futuri,    580 
dum te, care puer, mea sola et sera uoluptas, 
complexu teneo, grauior neu nuntius auris 
uulneret.' haec genitor digressu dicta supremo 
fundebat; famuli conlapsum in tecta ferebant.
 

 
Iamque adeo exierat portis equitatus apertis    585 
Aeneas inter primos et fidus Achates, 
inde alii Troiae proceres; ipse agmine Pallas 
it medio chlamyde et pictis conspectus in armis, 
qualis ubi Oceani perfusus Lucifer unda, 
quem Venus ante alios astrorum diligit ignis,    590 
extulit os sacrum caelo tenebrasque resoluit. 
stant pauidae in muris matres oculisque sequuntur 
pulueream nubem et fulgentis aere cateruas. 
olli per dumos, qua proxima meta uiarum, 
armati tendunt; it clamor, et agmine facto    595 
quadripedante putrem sonitu quatit ungula campum. 
est ingens gelidum lucus prope Caeritis amnem, 
religione patrum late sacer; undique colles 
inclusere caui et nigra nemus abiete cingunt. 
Siluano fama est ueteres sacrasse Pelasgos,    600 
aruorum pecorisque deo, lucumque diemque, 
qui primi finis aliquando habuere Latinos. 
haud procul hinc Tarcho et Tyrrheni tuta tenebant 
castra locis, celsoque omnis de colle uideri 
iam poterat legio et latis tendebat in aruis.    605 
huc pater Aeneas et bello lecta iuuentus 
succedunt, fessique et equos et corpora curant.
 

 
At Venus aetherios inter dea candida nimbos 
dona ferens aderat; natumque in ualle reducta 
ut procul egelido secretum flumine uidit,    610 
talibus adfata est dictis seque obtulit ultro: 
'en perfecta mei promissa coniugis arte 
munera. ne mox aut Laurentis, nate, superbos 
aut acrem dubites in proelia poscere Turnum.' 
dixit, et amplexus nati Cytherea petiuit,    615 
arma sub aduersa posuit radiantia quercu. 
ille deae donis et tanto laetus honore 
expleri nequit atque oculos per singula uoluit, 
miraturque interque manus et bracchia uersat 
terribilem cristis galeam flammasque uomentem,    620 
fatiferumque ensem, loricam ex aere rigentem, 
sanguineam, ingentem, qualis cum caerula nubes 
solis inardescit radiis longeque refulget; 
tum leuis ocreas electro auroque recocto, 
hastamque et clipei non enarrabile textum.    625 
illic res Italas Romanorumque triumphos 
haud uatum ignarus uenturique inscius aeui 
fecerat ignipotens, illic genus omne futurae 
stirpis ab Ascanio pugnataque in ordine bella. 
fecerat et uiridi fetam Mauortis in antro    630 
procubuisse lupam, geminos huic ubera circum 
ludere pendentis pueros et lambere matrem 
impauidos, illam tereti ceruice reflexa 
mulcere alternos et corpora fingere lingua. 
nec procul hinc Romam et raptas sine more Sabinas    635 
consessu caueae, magnis Circensibus actis, 
addiderat, subitoque nouum consurgere bellum 
Romulidis Tatioque seni Curibusque seueris. 
post idem inter se posito certamine reges 
armati Iouis ante aram paterasque tenentes    640 
stabant et caesa iungebant foedera porca. 
haud procul inde citae Mettum in diuersa quadrigae 
distulerant (at tu dictis, Albane, maneres!), 
raptabatque uiri mendacis uiscera Tullus 
per siluam, et sparsi rorabant sanguine uepres.    645 
nec non Tarquinium eiectum Porsenna iubebat 
accipere ingentique urbem obsidione premebat; 
Aeneadae in ferrum pro libertate ruebant. 
illum indignanti similem similemque minanti 
aspiceres, pontem auderet quia uellere Cocles    650 
et fluuium uinclis innaret Cloelia ruptis. 
in summo custos Tarpeiae Manlius arcis 
stabat pro templo et Capitolia celsa tenebat, 
Romuleoque recens horrebat regia culmo. 
atque hic auratis uolitans argenteus anser    655 
porticibus Gallos in limine adesse canebat; 
Galli per dumos aderant arcemque tenebant 
defensi tenebris et dono noctis opacae. 
aurea caesaries ollis atque aurea uestis, 
uirgatis lucent sagulis, tum lactea colla    660 
auro innectuntur, duo quisque Alpina coruscant 
gaesa manu, scutis protecti corpora longis. 
hic exsultantis Salios nudosque Lupercos 
lanigerosque apices et lapsa ancilia caelo 
extuderat, castae ducebant sacra per urbem    665 
pilentis matres in mollibus. hinc procul addit 
Tartareas etiam sedes, alta ostia Ditis, 
et scelerum poenas, et te, Catilina, minaci 
pendentem scopulo Furiarumque ora trementem, 
secretosque pios, his dantem iura Catonem.    670 
haec inter tumidi late maris ibat imago 
aurea, sed fluctu spumabant caerula cano, 
et circum argento clari delphines in orbem 
aequora uerrebant caudis aestumque secabant. 
in medio classis aeratas, Actia bella,    675 
cernere erat, totumque instructo Marte uideres 
feruere Leucaten auroque effulgere fluctus. 
hinc Augustus agens Italos in proelia Caesar 
cum patribus populoque, penatibus et magnis dis, 
stans celsa in puppi, geminas cui tempora flammas    680 
laeta uomunt patriumque aperitur uertice sidus. 
parte alia uentis et dis Agrippa secundis 
arduus agmen agens, cui, belli insigne superbum, 
tempora nauali fulgent rostrata corona. 
hinc ope barbarica uariisque Antonius armis,    685 
uictor ab Aurorae populis et litore rubro, 
Aegyptum uirisque Orientis et ultima secum 
Bactra uehit, sequiturque (nefas) Aegyptia coniunx. 
una omnes ruere ac totum spumare reductis 
conuulsum remis rostrisque tridentibus aequor.     690 
alta petunt; pelago credas innare reuulsas 
Cycladas aut montis concurrere montibus altos, 
tanta mole uiri turritis puppibus instant. 
stuppea flamma manu telisque uolatile ferrum 
spargitur, arua noua Neptunia caede rubescunt.    695 
regina in mediis patrio uocat agmina sistro, 
necdum etiam geminos a tergo respicit anguis. 
omnigenumque deum monstra et latrator Anubis 
contra Neptunum et Venerem contraque Mineruam 
tela tenent. saeuit medio in certamine Mauors    700 
caelatus ferro, tristesque ex aethere Dirae, 
et scissa gaudens uadit Discordia palla, 
quam cum sanguineo sequitur Bellona flagello. 
Actius haec cernens arcum intendebat Apollo 
desuper; omnis eo terrore Aegyptus et Indi,    705 
omnis Arabs, omnes uertebant terga Sabaei. 
ipsa uidebatur uentis regina uocatis 
uela dare et laxos iam iamque immittere funis. 
illam inter caedes pallentem morte futura 
fecerat ignipotens undis et Iapyge ferri,    710 
contra autem magno maerentem corpore Nilum 
pandentemque sinus et tota ueste uocantem 
caeruleum in gremium latebrosaque flumina uictos. 
at Caesar, triplici inuectus Romana triumpho 
moenia, dis Italis uotum immortale sacrabat,    715 
maxima ter centum totam delubra per urbem. 
laetitia ludisque uiae plausuque fremebant; 
omnibus in templis matrum chorus, omnibus arae; 
ante aras terram caesi strauere iuuenci. 
ipse sedens niueo candentis limine Phoebi    720 
dona recognoscit populorum aptatque superbis 
postibus; incedunt uictae longo ordine gentes, 
quam uariae linguis, habitu tam uestis et armis. 
hic Nomadum genus et discinctos Mulciber Afros, 
hic Lelegas Carasque sagittiferosque Gelonos    725 
finxerat; Euphrates ibat iam mollior undis, 
extremique hominum Morini, Rhenusque bicornis, 
indomitique Dahae, et pontem indignatus Araxes.
 

 
Talia per clipeum Volcani, dona parentis, 
miratur rerumque ignarus imagine gaudet    730 
attollens umero famamque et fata nepotum.
 

 

 
	 
		 Vergil 
		 The Latin Library 
		 The Classics Page