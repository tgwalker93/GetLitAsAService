Alcuin: de Luscinia
		 

		 
		 
	 
	
 

 DE LUSCINIA
 

 

 
Quae te dextra mihi rapuit, luscinia, ruscis, 
illa meae fuerat invida laetitiae. 
Tu mea dulcisonis implesti pectora musis, 
atque animum moestum carmine mellifluo. 
Qua propter veniant volucrum simul undique coetus 
carmine te mecum plangere Pierio. 
Spreta colore tamen fueras non spreta canendo. 
Lata sub angusto gutture vox sonuit, 
dulce melos iterans vario modulamine Musae, 
atque creatorem semper in ore canens. 
Noctibus in furvis nusquam cessavit ab odis, 
vox veneranda sacris, o decus atque decor. 
Quid mirum, cherubim, seraphim si voce tonantem 
perpetua laudent, dum tua sic potuit?
 

 

 
 
 
	 Alcuin 	
	 Christian Latin 
	 The Latin Library 
	 The Classics Page