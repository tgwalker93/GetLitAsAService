Latin Hymns and Carols 
 
 
 
 
 HYMNI ET CANTICA 
 
 
 
 
 Veni, Veni, Emmanuel 
	 Puer nobis nascitur 
	 Corde natus ex parentis 
	 Quem pastores laudavere 
	 Angelus ad virginem 
	 Personent hodie 
	 Dormi, Jesu! 
 Qui creavit coelum 
	 Adeste, fideles 
	 Gloria, laus et honor 
	 Stabat mater dolorosa 
	 Chorus novae Ierusalem 
	 O quanta, qualia 
	 Dies irae 
 
 
 
 
 Veni, veni, Emmanuel 
 12th century 
 1. veni, veni, Emmanuel; 
captivum solve Israel 
qui gemit in exilio 
privatus Dei Filio. 
gaude, gaude; Emmanuel nascetur pro te, Israel. 
 
2. veni, O Jesse Virgula, 
ex hostis tuos ungula, 
de specu tuos tartari 
educ et antro barathri. 
gaude, gaude; Emmanuel nascetur pro te, Israel. 
 
3. veni, veni, O Oriens; 
solare nos adveniens; 
noctis depelle nebulas 
dirasque noctis tenebras. 
gaude, gaude; Emmanuel nascetur pro te, Israel. 
 
4. veni, Clavis Davidica; 
regna reclude caelica; 
fac iter tutum superum, 
et claude vias inferum. 
gaude, gaude, Emmanuel nascetur pro te, Israel. 
 
5. veni, veni, Adonai, 
qui populo in Sinai 
legem dedisti vertice 
in maiestate gloriae. 
gaude, gaude, Emmanuel nascetur pro te, Israel. 
 
 Puer nobis nascitur 
 Trier, 15th century 
 1. puer nobis nascitur 
rector angelorum; 
in hoc mundo pascitur 
Dominus dominorum. 
 
2. in praesepe ponitur 
sub foeno asinorum. 
cognoverunt Dominum 
Christum regem coelorum. 
 
3. hinc Herodes timuit - 
magna cum dolore, 
et pueros occidit, 
infantes cum livore. 
 
4. qui natus de virgine - 
die hodierna 
ducat nos cum gratia 
ad gaudia superna. 
 
5. O et A et A et O 
cum cantibus in choro, 
cum canticis et organo, 
benedicamus Domino. 
 
 Corde natus ex parentis 
 Aurelius Clemens Prudentius, 4th century 
 1. corde natus ex parentis ante mundi exordium 
A et O cognominatus, ipse fons et clausula 
omnium quae sunt, fuerunt, quaeque post futura sunt. 
 
2. ipse iussit et creata, dixit ipse et facta sunt, 
terra, caelum, fossa ponti, trina rerum machina, 
quaeque in his vigent sub alto solis et lunae globo. 
 
3. corporis formam caduci, membra morti obnoxia 
induit, ne gens periret primoplasti ex germine, 
merserat quem lex profundo noxialis tartaro. 
 
4. O beatus ortus ille, virgo cum puerpera 
edidit nostram salutem, feta Sancto Spiritu, 
et puer redemptor orbis os sacratum protulit. 
 
5. psallat altitudo caeli, psallite omnes angeli, 
quidquid est virtutis usquam psallat in laudem Dei, 
nulla linguarum silescat, vox et omnis consonet. 
 
6. ecce, quem vates vetustis concinebant saeculis, 
quem prophetarum fideles paginae spoponderant, 
emicat promissus olim; cuncta conlaudent eum. 
 
7. macte iudex mortuorum, macte rex viventium, 
dexter in Parentis arce qui cluis virtutibus, 
omnium venturus inde iustus ultor criminum. 
 
8. te senes et te iuventus, parvulorum te chorus, 
turba matrum, virginumque, simplices puellulae, 
voce concordes pudicis perstrepant concentibus. 
 
9. tibi, Christe, sit cum Patre hagioque Pneumate 
hymnus, decus, laus perennis, gratiarum actio, 
honor, virtus, victoria, regnum aeternaliter. 
 
 
 Quem pastores laudavere 
 14th century 
 1. Quem pastores laudavere, 
quibus angeli dixere, 
absit vobis iam timere, 
natus est rex gloriae. 
 
2. ad quem magi ambulabant, 
aurum, thus, myrrham portabant, 
immolabant haec sincere 
nato regi gloriae. 
 
3. Christo regi, Deo nato, 
per Mariam nobis dato, 
merito resonet vere 
laus, honor et gloria. 
 
 Angelus ad virginem 
 in the Dublin Troper ca. 1360; mentioned by Chaucer in the Milleres Tale 
 1. Angelus ad virginem 
subintrans in conclave, 
virginis formidinem 
demulcens, inquit, 'Ave! 
Ave, regina virginum; 
coeli terraeque Dominum 
 concipies 
et paries 
intacta 
salutem hominem; 
tu porta coeli facta, 
medula criminum.' 
 
2. 'quomodo conciperem 
quae virum non cognovi? 
qualiter infringerem 
quod firma mente vovi?' 
'Spiritus Sancti gratia 
perficiet haec omnia; 
 ne timeas, 
sed gaudeas, 
secura 
quod castimonia 
manebit in te pura 
Dei potentia.' 
 
3. ad haec virgo nobilis 
respondens inquit ei: 
'Ancilla sum humilis 
omnipotentis Dei. 
tibi coelesti nuntio, 
tanti secreti conscio, 
 consentiens, 
et cupiens 
videre 
factum quod audio; 
parata sum parere, 
Dei consilio.' 
 
4. eia mater Domini, 
quae pacem reddidisti 
angelis et homini, 
cum Christum genuisti; 
tuum exora filium 
ut se nobis propitium 
 exhibeat, 
et deleat 
peccata: 
praestans auxilium 
vita frui beata 
post hoc exsilium. 
 
 Personent hodie 
 14th century 
 1. personent hodie 
voces puerulae, 
laudantes iucunde 
qui nobis est natus, 
summo Deo datus, 
et de virgineo ventre procreatus. 
 
2. in mundo nascitur, 
pannis involvitur 
praesepi ponitur 
stabulo brutorum, 
rector supernorum. 
perdidit spolia princeps infernorum. 
 
3. magi tres venerunt, 
parvulum inquirunt, 
parvulum inquirunt, 
stellulam sequendo, 
ipsum adorando, 
aurum, thus, et myrrham ei offerendo. 
 
4. omnes clericuli, 
pariter pueri, 
cantent ut angeli: 
advenisti mundo, 
laudes tibi fundo. 
ideo gloria in excelsis Deo. 
 
 Dormi, Jesu! 
 Latin copied by Samuel Taylor Coleridge (1772-1834) from a print in a German village; date uncertain 
 dormi, Jesu, mater ridet 
quae tam dulcem somnum videt, 
 dormi, Jesu, blandule. 
si non dormis, mater plorat 
inter fila cantans orat, 
 blande, veni, somnule. 
 
 Qui creavit coelum 
 Nunnery of St. Mary, Chester, ca. 1425 
 1. qui creavit coelum, lully, lully, lu, 
nascitur in stabulo, by, by, by, by, by, 
rex qui regit seculum, lully, lully, lu. 
 
2. Joseph emit paniculum, lully, lully, lu, 
mater involvit puerum, by, by, by, by, by, 
et ponit in praesepio, lully, lully, lu. 
 
3. inter animalia, lully, lully, lu, 
iacent mundi gaudia, by, by, by, by, by, 
dulcis super omnia, lully, lully, lu. 
 
4. lactat mater domini, lully, lully, lu, 
osculatur parvulum, by, by, by, by, by, 
et adorat dominum, lully, lully, lu. 
 
5. roga mater domini, lully, lully, lu, 
ut det nobis gaudium, by, by, by, by, by, 
in perenni gloria, lully, lully, lu. 
 
 Adeste, fideles 
 John Francis Wade, 1711-1786 
 1. adeste, fideles, laeti, triumphantes, 
venite, venite in Bethlehem: 
natum videte regem angelorum. 
 venite, adoremus Dominum 
 
2. Deum de Deo, lumen ex lumine, 
gestant puellae viscera, 
Deum verum, genitum non factum. 
 venite, adoremus Dominum 
 
3. cantet nunc io, chorus angelorum; 
cantet nunc aula caelestium: 
gloria, gloria in excelsis Deo. 
 venite, adoremus Dominum 
 
4. en grege relicto, humiles ad cunas 
vocati pastores approperant: 
et nos ovanti gradu festinemus: 
 venite, adoremus Dominum 
 
5. ergo qui natus die hodierna 
Jesu, tibi sit gloria: 
Patris aeterni verbum caro factum. 
 venite, adoremus Dominum 
 
 Gloria, laus et honor (Hymnus 
in die ramorum) 
 
 Theodulph, bishop of Orleans, 
9th century 
 
 Gloria, laus et honor tibi sit, rex Christe 
redemptor,
 cui puerile decus prompsit Hosanna 
pium. 
Israel tu rex, Davidis et inclyta proles,
 nomine qui in Domini, rex benedicte, 
venis. 
coetus in excelsis te laudat caelicus omnis 
 et mortalis homo, cuncta creata simul. 
plebs Hebraea tibi cum palmis obvia venit:
 cum prece, voto, hymnis adsumus ecce 
tibi. 
hi tibi passuro solvebant munia laudis;
 nos tibi regnati pangimus ecce melos. 
hi placuere tibi; placeat devotio nostra,
 rex pie, rex clemens, cui bona cuncta 
placent. 
gloria, laus et honor tibi sit, rex Christe 
redemptor,
 cui puerile decus prompsit Hosanna 
pium. 
 
 Stabat mater dolorosa (Hymnus 
de passione) 
 Jacopone da Todi 
(1230-1306) 
 
 Stabat mater dolorosa
iuxta crucem lacrimosa,
 dum pendebat filius; 
cuius animam gementem,
contristatam et dolentem,
 pertransivit gladius. 
 
o quam tristis et afflicta
fuit illa benedicta
 mater unigeniti, 
quae maerebat et dolebat
et tremebat, cum videbat
 nati poenas inclyti. 
 
quis est homo qui non fleret,
Christi matrem si videret
 in tanto supplicio? 
quis non posset contristari,
piam matrem, contemplari
 dolentem cum filio? 
 
pro peccatis suae gentis
vidit Iesum in tormentis
 et flagellis subditum: 
vidit suum dulcem natum
morientem desolatum,
 dum emisit spiritum. 
 
eia mater, fons amoris,
me sentire vim doloris
 fac ut tecum lugeam; 
fac ut ardeat cor meum,
in amando Christum Deum
 ut sibi complaceam. 
 
 Chorus novae Ierusalem (Hymnus 
in pascha) 

 Fulbert, bishop of Chartres, d. 
1028 
 
 Chorus novae Ierusalem 
novam meli dulcidinem 
promat colens cum sobriis 
paschale festum gaudiis, 
quo Christus, invictus leo, 
dracone surgens obruto, 
dum voce viva personat, 
a morte functos excitat. 
quam devorarat improbus, 
praedam refudit tartarus; 
captivitate libera 
Iesum sequuntur agmina. 
triumphat ille splendide, 
et dignus amplitudine 
soli polique patriam 
unam facit rem publicam. 
ipsum canendo supplices 
regem precemur milites 
ut in suo clarissimo 
nos ordinet palatio. 
per saecla metae nescia 
Patri supremo gloria 
honorque sit cum Filio 
et Spiritu Paraclito. 
 
 O quanta, qualia (Hymnus de vita 
aeterna)  

 Peter Abelard 
(1079-1142) 
 
 O quanta, qualia sunt illa sabbata 
quae semper celebrat superna curia. 
quae fessis requies, quae merces fortibus, 
cum erit omnia Deus in omnibus. 
 
vere Ierusalem est illa civitas, 
cuius pax iugis est, summa iucunditas, 
ubi non praevenit rem desiderium, 
nec desiderio minus est praemium. 
 
quis rex, quae curia, quale palatium, 
quae pax, quae requies, quod illud gaudium, 
huius participes exponant gloriam, 
si quantum sentiunt, possint exprimere. 
 
nostrum est interim mentem erigere 
et totis patriam votis appetere, 
et ad Ierusalem a Babylonia 
post longa regredi tandem exilia. 
 
illic molestiis finitis omnibus 
securi cantica Sion cantibimus, 
et iuges gratias de donis gratiae 
beata referet plebs tibi, Domine. 
 
illic ex sabbato succedet sabbatum, 
perpes laetitia sabbatizantium, 
nec ineffabiles cessabunt iubili, 
quos decantabimus et nos et angeli. 
 
perenni Domino perpes sit gloria, 
ex quo sunt, per quem sunt, in quo sunt omnia; 
ex quo sunt, Pater est; per quem sunt, Filius; 
in quo sunt, Patris et Filii Spiritus. 
 
 Dies irae (Hymnus in 
exequiis) 

 Thomas of Celano, 
fl.1215 
 
 Dies irae, dies illa, 
solvet saeclum in favilla 
teste David cum Sibylla. 
 
quantus tremor est futurus, 
quando iudex est venturus, 
cuncta stricte discussurus. 
 
tuba mirum spargens sonum 
per sepulcra regionum 
coget omnes ante thronum. 
 
mors stupebit et natura, 
cum resurget creatura 
iudicanti responsura. 
 
liber scriptus proferetur, 
in quo totum continetur, 
unde mundus iudicetur. 
 
iudex ergo cum sedebit, 
quidquid latet, apparebit; 
nil inultum remanebit. 
 
quid sum miser tunc dicturus, 
quem patronum rogaturus, 
cum vix iustus sit securus? 
 
rex tremendae maiestatis, 
qui salvandos salvas gratis, 
salva me, fons pietatis. 
 
recordare, Iesu pie, 
quod sum causa tuae viae; 
ne me perdas illa die. 
 
quaerens me sedisti lassus, 
redemisti crucem passus; 
tantus labor non sit cassus. 
 
iuste iudex ultionis, 
donum fac remissionis 
ante diem rationis. 
 
ingemisco tamquam reus, 
culpa rubet vultus meus; 
supplicanti parce, Deus. 
 
qui Mariam absolvisti 
et latronem exaudisti, 
mihi quoque spem dedisti. 
 
preces meae non sunt dignae; 
sed tu bonus fac benigne 
ne perenni cremer igne. 
 
inter oves locum praesta, 
et ab haedis me sequestra, 
statuens in parte dextra. 
 
confutatis maledictis, 
flammis acribus addictis, 
voca ma cum benedictis. 
 
oro supplex et acclinis: 
cor contritum quasi cinis; 
gere curam mei finis. 
 
lacrimosa dies illa, 
qua resurget ex favilla 
iudicandus homo reus,
huic ergo parce, Deus.
 

pie Iesu Domine, dona eis requiem. Amen.
 
 
 
 
 
	 Christian Latin 
	 The Latin Library 
	 The Classics Homepage