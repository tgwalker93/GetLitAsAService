Walter of Châtillon
		 

		 
		 
	 
	
 

 WALTER OF CHÂTILLON 
Carmen II
 

 

 
I 
Propter Sion non tacebo, 
sed ruinas Romae flebo, 
quousque justitia 
rursus nobis oriatur 
et ut lampas accendatur 
justus in Ecclesia.
 

 
II 
Sedet vilis et in luto 
princeps facta sub tributo; 
quod solebam dicere: 
Romam esse derelictam, 
desolatam et afflictam, 
expertus sum operae.
 

 
III 
Vidi, vidi caput mundi, 
instar maris et profundi 
vorax guttur Siculi. 
ibi mundi bithalassus, 
ibi sorbet aurum Crassus 
et argentum saeculi.
 

 
IV 
Ibi latrat Scylla rapax 
et Charybdis auri capax 
potius quam navium; 
ibi cursus galearum 
et conflictus piratarum, 
id est cardinalium.
 

 
V 
Syrtes insunt huic profundo 
et Sirenes, toti mundo 
minantes naufragium. 
os humanum foris patet, 
in occulto cordis latet 
deforme daemonium.
 

 
VI 
Habes iuxta rationem 
bithalassum per Franconem; 
quod ne credas frivolum: 
ibi duplex mare fervet, 
a quo non est qui reservet 
sibi valens obolum.
 

 
VII 
Ibi fluctus colliduntur, 
ibi panni submerguntur, 
byssus, ostrum, purpure; 
ibi mundus deglutitur, 
immo totus sepelitur 
in Franconis gutture.
 

 
VII 
Franco nulli miseretur, 
nullum sexum reveretur, 
nulli parcit sanguini. 
omnes illi dona ferunt; 
illuc enim ascenderunt 
tribus, tribus Domini.
 

 
IX 
Canes Scyllae possunt dici 
veritatis inimici, 
advocati Curiae, 
qui latrando falsa fingunt, 
mergunt simul et confringunt 
carinam pecuniae.
 

 
X 
Iste probat se legistam, 
ille vero decretistam, 
inducens Gelasium; 
ad probandum questionem 
hic intendit actionem 
regundorum finium.
 

 
XI 
Nunc rem sermo prosequatur: 
hic Charybdis debacchatur, 
id est cancellaria, 
ubi nemo gratus gratis 
neque datur absque datis 
Gratiani gratia.
 

 
XII 
Plumbum, quod hic informatur, 
super aurum dominatur 
et massam argenteam; 
equitatis phantasia 
sedet teste Zacharia 
super bullam plumbeam.
 

 
XIII 
Qui sunt Syrtes vel Sirenes? 
qui sermone blando lenes 
attrahunt Byzantium; 
spem praetendunt lenitatis, 
sed procella parcitatis 
supinant marsupium.
 

 
XIV 
Dulci cantu blandiuntur 
ut Sirenes, et loquuntur 
primo quaedam dulcia: 
¥Frare, ben je te cognosco, 
certe nichil a te posco, 
nam tu es de Francia.
 

 
XV 
Terra vestra bene cepit 
et benigne nos excepit 
in portu concilii. 
Nostri estis, nostri! Cujus? 
Sacrosanctae sedis hujus 
speciales filii.
 

 
XVI 
Nos peccata relaxamus 
et laxatos collocamus 
sedibus aethereis. 
nos habemus Petri leges 
ad ligandos omnes reges 
in manicis ferreis.™
 

 
XVII 
Ita dicunt cardinales, 
ita solent di carnales 
in primis allicere. 
sic instillant fel draconis, 
et in fine lectionis 
cogunt bursam vomere.
 

 
XVIII 
Cardinales, ut predixi, 
novo jure Crucifixi 
vendunt patrimonium. 
Petrus foris, intus Nero, 
intus lupi, foris vero 
sicut agni ovium.
 

 
XIX 
Tales regunt Petri navem, 
tales habent ejus clavem, 
ligandi potentiam. 
hi nos docent, sed indocti, 
hi nos docent, et nox nocti 
indicat scientiam.
 

 
XX 
In galea sedet una 
mundi lues inportuna, 
camelos deglutiens. 
involuta canopaeo 
cuncta vorat sicut leo 
rapiens et rugiens.
 

 
XXI 
Hic piratis principatur, 
Spurius qui nuncupatur, 
sedens in insidiis, 
ventre grosso, lata cute, 
grande monstrum nec virtute 
redemptum a vitiis.
 

 
XXII 
Maris hujus non est dea 
Thetis, mater Achillea, 
de qua saepe legimus, 
immo mater sterlingorum, 
sancta soror loculorum, 
quam nos Bursam dicimus.
 

 
XXIII 
Hec dum praegnat, ductor ratis 
epulatur cum piratis 
et amicos reperit; 
nam si Bursa detumescit, 
surgunt venti, mare crescit, 
et carina deperit.
 

 
XXIV 
Tunc occurrunt cautes rati, 
donec omnes sint privati 
tam nummis quam vestibus. 
tunc securus fit viator, 
quia nudus, et cantator 
it coram latronibus.
 

 
XXV 
Qui sunt cautes? Janitores, 
per quos, licet seviores 
tigribus et beluis, 
intrat saccus aere plenus, 
pauper autem et aegenus 
tollitur a januis.
 

 
XXVI 
Quod si verum placet scribi, 
duo tantum portus ibi, 
duae tantum insulae, 
ad quas licet applicari 
et jacturam reparari 
confractae naviculae.
 

 
XXVII 
Petrus enim Papiensis, 
qui electus est Meldensis, 
portus recte dicitur. 
Nam cum mare fluctus tollit, 
ipse solus mare mollit, 
et ad ipsum fugitur.
 

 
XXVIII 
Est et ibi maior portus, 
fetus ager, florens ortus, 
pietatis balsamum: 
Alexander ille meus, 
meus, inquam, cui det Deus 
paradisi thalamum.
 

 
XXIX 
Ille fovet litteratos, 
cunctos malis incurvatos, 
si posset, erigeret. 
Verus esset cultor Dei, 
nisi latus Elisei 
Giezi corrumperet.
 

 
XXX 
Sed ne rursus in hoc mari 
me contingat naufragari, 
dictis finem faciam, 
quia, dum securus eo, 
ne submergar, ori meo 
posui custodiam.
 
 

 
 
 
	 Walter of Châtillon 
	 Medieval Latin 
	 The Latin Library 
	 The Classics Page