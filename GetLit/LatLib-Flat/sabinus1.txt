Sabinus
		 

		 
		 
	 
	
 

 AULUS SABINUS EPISTULAE TRES AD OVIDIANAS EPISTULAS RESPONSORIAE
 

 

 
 I. Ulyxis ad Penelopen responsio. 
 

 
PERTULIT ad miserum tandem tua casus Ulyxen, 
Penelope, chartis verba notata piis. 
Agnovi caramque manum, gemmasque fideles: 
Solamen longis illa fuere malis. 
ARGUIS ut lentum: mallem quoque forsitan esse, 
Quam tibi quaeque tuli dicere, quaeque feram. 
Non hoc obiecit mihi Graecia, quum mea fictus 
Detinuit patrio litore vela furor. 
Sed thalamis nec velle tuis, nec posse carere, 
Causaque fingendae, tu mihi mentis eras. 
Nil tibi rescribam curae est, properemque venire: 
Dum propero, adversi vela tulere Noti. 
Non me Troia tenet , Graiis odiosa puellis; 
Iam cinis, et tantum flebile, Troia , solum. 
Deiphobusque iacet; iacet Asius, et iacet Hector; 
Et quicumque tui causa timoris erat. 
Evasi et Thracum caeso duce proelia Rheso, 
In mea captivis castra revectus equis. 
Tutus et e media Phrygiae Tritonidis arce 
Fatalis palmae pignora capta tuli. 
Nec timui commissus equo, male sedula quamvis 
Clamabat vates: «Urite, Troes, equum; 
Urite: mendaci celantur robore Achivi, 
Et Phrygas in miseros ultima bella ferunt.» 
Perdiderat tumuli supremum munus Achilles, 
Sed Thetidi est humeris redditus ille meis. 
Nec laudem Danai tanto renuere labori: 
Erepti pretium corporis arma tuli. 
Quid refert? pelago sunt obruta; non mihi classes, 
Non socii superant: omnia pontus habet. 
SOLUS adhuc mecum, qui me tot casibus unus 
Duravit, patiens ad mala, perstat Amor. 
Illum non avidis canibus Niseia virgo 
Fregit; non tumidis torta Charybdis aquis; 
Nori ferus Antiphates, nec in uno corpore dissors 
Parthepope, blandis insidiosa modis. 
Non quod Colchiacas artes tentaverit herbis, 
Non quod solemnes altera Diva toros. 
Utraque se nobis mortalia demere fila 
Spondebat; Stygias utraque posse vias. 
Te tamen, hac etiam, spreta mercede, petivi, 
Passurus terra tot mala, totque mari. 
SED tu femineo nunc forsan nomine tacta, 
Non secura leges cetera verba mea; 
Quaeque mihi Circe, quae sit mihi causa Calypso, 
Iamdudum ignoto sollicitere metu. 
Certe ego quum Antinoum, Polybumque, Medontaque legi, 
Heu! toto sanguis corpore nullus erat. 
Tot iuvenes inter, tot vina liquentia, semper 
(Hei mihi! quo credam pignore?) casta manes! 
Curve placent ulli, si sunt in fletibus ora, 
Deperit et lacrymis non decor iste tibi? 
Pacta quoque es thalamo, nisi mendax tela moretur; 
Et coeptum revoces callida semper opus. 
Ars pia! sed quoties oculos frustrabere lana, 
Successum toties ars dabit ista tibi? 
Au! melius, Polypheme, tuo superatus in antro, 
Finissem ingratos ad mala tanta dies! 
Threicio melius cecidissem milite victus, 
Ismaron errantes quum tenuere rates! 
Crudelemve illo satiassem tempore Ditem, 
Quo redii Stygiis fata moratus aquis! 
Vidi ubi (nequicquam quod me tua littera celat) 
Sospes digresso quae mihi mater erat. 
Rettulit illa domus eadem mala; meque querentem 
Fugit, ab amplexu ter resoluta meo. 
Phyllaciden vidi; contemptis sortibus ille 
Primus in Hectoreas intulit arma domos. 
Felix laudata cum coniuge! laeta per umbras 
Illa suum fortes it comitata virum. 
Necdum illi Lachesis dictos numeraverat annos: 
Sed iuvat ante suum sic cecidisse diem. 
Vidi, nec lacrymas oculi tenuere cadentes, 
Deformem Atriden (hei mihi!) caede nova. 
Illum Troia virum non laeserat; ille furentem 
Nauplion, Euboicos transieratque sinus. 
Quid refert? animam per vulnera mille profudit, 
Iam reduci solvens debita vota Iovi. 
Tyndaris has illi laetas pro foedere poenas 
Struxerat, externos ipsa secuta viros. 
Ah! mihi quid prodest (captivas Teucridas inter 
Quum staret coniux Hectoris atque soror), 
Defectis Hecuben potius legisse sub annis, 
Ne tibi suspectus pellicis esset amor? 
Prima meis omen metuendum puppibus illa 
Fecit, non membris ipsa reperta suis. 
Latratu miseras finivit moesta querelas, 
Et stetit in rabidam protinus acta canem. 
Prodigio tali placidum Thetis abstulit aequor, 
AEtolus infusis incubuitque Notis. 
Pervagus hinc toto non felix differor orbe, 
Et, quocumque vocat fluctus et aura, feror. 
SED si Tiresias tam laeti providus augur, 
Quam verax vates in mala nostra fuit, 
Et terra et pelago, quidquid mihi triste canebat , 
Emensus fato iam meliore vagor. 
Iam mihi nescio quo comitem se in litore iungit 
Pallas, et hospitibus per loca tuta trahit. 
Nunc primum Pallas versae post funera Troiae 
Visa mihi: medium temporis ira tulit. 
Quidquid Oilides commiserat, omnibus unus 
Peccavit: Danais omnibus ira nocens. 
Nec te, Tydide, cuius modo noverat arma, 
Eximit: errato tu quoque ab orbe venis. 
Non Telamone satum capta de coniuge Teucrum; 
Non ipsum, pro quo mille fuere rates. 
FELIX Plisthenide! quacumque in sorte fuisti 
Coniuge cura cara, non gravis illa fuit. 
Seu venti fecere moras, sive aequora vobis, 
Ad nulla est vester damna retentus amor. 
Oscula nec venti certe tenuere, nec undae; 
Promptaque in amplexus brachia semper erant. 
Sic utinam errarem! faceres tu mollia, coniux; 
AEquora; te socia, nil, mihi triste foret. 
Nunc quoque, Telemacho tecum mihi sospite lecto, 
Omnia sunt animo iam leviora mala. 
Quem tamen infestas rursus queror ire per undas, 
Herculeam Sparten, Nestoreamque Pylon. 
Ingrata est pietas, cui tanta pericula subsunt; 
Nam male commissus fluctibus ipse fuit. 
SED labor in fine est. Occursum in litore vates 
Dixit: «In amplexus, care, ferere tuos. 
Noscendus soli veniam tibi: tu preme solers 
Laetitiam, et tacito gaudia conde sinu. 
Non vi certandum, nec aperta in bella ruendum.» 
Sic cecinit laurus ille monere suas. 
Forsitan ante dapes, interque vacantia vina, 
Ultoris pharetris utile tempus erit, 
Et modo despectum subito mirentur Ulyxen. 
Heu! precor, ut properet velle venire dies, 
Antiqui renovet qui laetus foedera lecti, 
Et tandem incipias coniuge, cara, frui!
 

 

 
 
 
	 The Miscellany 
	 The Latin Library 
	 The Classics Page