William of Apulia: Gesta Roberti Wiscardi
		 

		 
		 
	 
	
 

 GUILLELMUS APULIENSIS
 
 (fl. 1090s) 
 

 
GESTA ROBERTI WISCARDI
 

 

 
INCIPIT PROLOGUS GUILLERMI APULIENSIS 
IN GESTA ROBERTI WISCARDI
 

 
Gesta ducum veterum veteres cecinere poetae; 
Aggrediar vates novus edere gesta novorum. 
Dicere fert animus, quo gens normannica ductu 
Venerit Italiam, fuerit quae causa morandi, 
Quosve secuta duces Latii sit adepta triumphum. 
Parce tuo vati pro viribus alta canenti, 
Clara, Rogere, ducis Roberti dignaque proles, 
Imperio cuius parere parata voluntas 
Me facit audacem: quia vires quas labor artis 
Ingeniumque negat, devotio pura ministrat. 
Et patris Urbani reverenda petitio segnem 
Esse vetat; quia plus timeo peccare negando 
Tanti pontificis quam iussa benigna sequendo.
 

 
EXPLICIT PROLOGUS. INCIPIUNT GESTA
 

 
LIBER PRIMUS 
 

 
Postquam complacuit regi mutare potenti 
Tempora cum regnis, ut Graecis Apula tellus 
Iam possessa diu non amplius incoleretur, 
Gens Normannorum feritate insignis equestri 
Intrat, et expulsis Latio dominatur Achivis. 
Hos quando ventus, quem lingua soli genialis 
Nort vocat, advexit boreas regionis ad oras 
A qua digressi fines petiere latinos, 
Et man est apud hos, homo quod perhibetur apud nos, 
Normanni dicuntur, id est homines boreales. 
Horum nonnulli Gargani culmina montis 
Conscendere, tibi, Michael archangele, voti 
Debita solventes. Ibi quendam conspicientes 
More virum Graeco vestitum, nomine Melum, 
Exulis ignotam vestem capitique ligato 
Insolitos mitrae mirantur adesse rotatus. 
Hunc dum conspiciunt, quis et unde sit ipse requirunt. 
Se Langobardum natu civemque fuisse 
Ingenuum Bari, patriis respondit at esse 
Finibus extorrem Graeca feritate coactum. 
Exilio cuius dum Galli compaterentur, 
« Quam facilem reditum, si vos velletis, haberem, 
Nos aliquot vestra de gente iuvantibus » inquit. 
Testabatur enim cito Graecos esse fugandos 
Auxiliis horum, facili comitante labore. 
Illi donandum patriae munimine gentis 
Hunc celeri spondent, ubi forte redire licebit.
 

 
Ad fines igitur postquam rediere paternos, 
Coeperunt animos mox sollicitare suorum 
Italiam secum peterent. Narratur et illis 
Appula fertilitas ignaviaque insita genti. 
Sola quibus peragi possit via ferre monentur; 
Tutor ibi prudens promittitur inveniendus, 
Quo duce de Graecis facilis victoria fiat. 
Arrectis igitur multorum mentibus ire 
Pars parat, exiguae vel opes aderant quia nullae, 
Pars quia de magnis maiora subire volebant: 
Est adquirendi simul omnibus una libido. 
Aggrediuntur iter, sumptis quae cuique videtur 
Ferre necesse viam pro viribus ad peragendam. 
Postquam gens Romam Normannica transit inermis, 
Fessa labore viae Campanis substitit oris: 
Fama volat Latio Normannos applicuisse. 
Melus ut Italiam Gallos cognovit adisse, 
Ocius accessit; dedit arma carentibus armis; 
Armatos secum comites properare coegit. 
Hactenus insolitas hac tempestate Latini 
Innumeras cecidisse nives mirantur, et harum 
Casibus extinctae pleraeque fuere ferarum, 
Nec fuit arboribus fas inde resurgere lapsis. 
Huius portenti post visum, vere sequenti, 
Emptis Normannos Campanis partibus armis 
Invadenda furens loca duxit ad Appula Melus. 
Hunc habuere ducem sibi gens Normannica primum 
Partibus Italiae. Gallos tremit Appulus omnis, 
Quorum praevalido multi periere rigore. 
Turnicii tandem rumor pervenit ad aures, 
Qui catapan fuerat Graecorum missus ab urbe 
Cui Constantinus nomen dedit editor urbis, 
Et Constantinus pariterque Basilius illi 
Tunc dominabantur, Gallos venisse feroces 
Conductu Meli, qui factus utrique rebellis 
Appula Normannos loca depopulanda monebat. 
His ita Turnicio fama referente relatis, 
Agmina Graecorum propere direxit in hostes. 
Non etenim per se certamina prima paravit, 
Sed per legatum, cognomen cui Pacianus 
Et Leo nomen erat, qui iuxta fluminis undam 
Nomine Fertorii—locus est et Arenula dictus— 
Deduxit secum multos ad bella Pelasgos. 
Maii mensis erant aptissima tempora Marti: 
Hoc ad bella solent procedere tempore reges. 
Fortunaque pari primo pugnatur utrimque. 
Auctis militibus comites fuit inde secutus 
Turnicius, sed terga dedit victusque recessit. 
Conflictu belli Pacianus corruit huius. 
Normannis auget validas victoria vires, 
Expertis Graecos nullius roboris esse, 
Quos non audaces sed cognovere fugaces. 
Imperii fama insinuat rectoribus arva 
Appula Normannos Melo duce depopulari. 
Hunc, his auditis, sibi curia iudicat hostem; 
Si capitur, capitis fieri caesura iubetur. 
Multa Graecorum cum gente Basilius ire 
Iussus, in hunc audax anno movet arma sequenti, 
Cui catapan facto cognomen erat Bagianus. 
Quod catapan Graeci, nos iuxta dicimus omne. 
Quisquis apud Danaos vice fungitur huius honoris, 
Dispositor populi parat omne quod expedit illi, 
Et iuxta quod cuique dari decet omne ministrat. 
Vicinus Cannis qua defluit Aufidus amnis, 
Circiter Octobris pugnatur utrimque Kalendas. 
Cum modica non gente valens obsistere Melus 
Terga dedit, magna spoliatus parte suorum. 
Et puduit victum patria tellure morari; 
Samnites adiit superatus, ibique moratur. 
Post Alemannorum petiit suffragia regis 
Henrici, solito placidus qui more precantem 
Suscipit, auxilii promittens dona propinqui. 
At Melus regredi praeventus morte nequivit. 
Henricus sepelit rex hunc ut regius est mos. 
Funeris exequias comitatus adusque sepulcrum, 
Carmine regali tumulum decoravit humati. 
Defuncto Melo, cuius suffragia Galli 
Affore sperabant, spe tota deficientes 
Campanae maesti redeunt regionis ad oras. 
Atque locis nullis figunt temptoria certis. 
Perterrebat eos plebs paucificata suorum, 
Viribus et validis circumstans plurimus hostis; 
Quare nullus eis tutus locus esse videtur, 
Montibus interdum, nunc vallibus inde remotis. 
Sed cum iam nullum sperarent posse parari 
Auxilium—victis incommoda quippe videntur 
Omnia, victores fors creditur ipsa iuvare— 
Cumque vagi, instabiles, iam per loca multa vagantes, 
Nullis sede locis possent insistere certa, 
Consilium tandem dat rixa propinqua morandi. 
Nam Longobardo, norant cui robur adesse 
Maius, adhaerebant, aderantque fideliter eius 
Auxiliis, huius quo per famulamina tuti 
A reliquis fierent, et eorum nacta secundos 
Successus belli clarescere fama valeret. 
Hac ratione loco metantur castra decenti, 
Qui limphis, herbis simul arboribusque redundans 
Omne ministrabat populo quod habere necesse est. 
Egregium quendam mox elegere suorum, 
Nomine Rannulfum, qui princeps agminis esset, 
Cuius mandatis fas contradicere non sit. 
Cumque locum primae sedis munire pararent, 
Undique densa palus, nec non et multa coaxans 
Copia ranarum prohibet munimina sedis. 
Haut procul inde suis alium stationibus aptum 
Invenere locum, quem nullo dante iuvamen 
Cultorum patriae, pro se munire tuendis 
Conantur. Sic se facto munimine cuidam, 
Qui princeps Capuanus erat, coniungere gaudent. 
Principibus Latii prior atque potentior ipse 
Tunc erat. Affines properant hoc principe tuti 
Devastare locos, hostesque viriliter angunt. 
Sed quia mundanae mentis meditamina prona 
Sunt ad avaritiam, vincitque pecunia passim, 
Nunc hoc nunc illo contempto, plus tribuenti 
Semper adhaerebant; servire libentius illi 
Omnes gaudebant, a quo plus accipiebant, 
Bella magis populi quam foedera pacis amantes; 
Servitiique vices pro viribus et ratione 
Temporis expendunt; plus dantem pluris habebant. 
Illis principibus dominandi magna libido 
Bella ministrabat. Vult quisque potentior esse, 
Alter et alterius molitur iura subire. 
Procedunt lites hoc fomite, proelia, mortes; 
Inter mortales ideo mala plurima crescunt. 
Heu miseri, mundo quicquid conantur inane est: 
Innumeros vana passi pro laude labores, 
Plus cruciabuntur postquam mundana relinquent. 
Numquam Normannis, ne poena rediret in ipsos, 
Longobardorum placuit victoria prorsus. 
Funditus everti discordem quemque vetabat 
Nunc favor additus his, et nunc favor additus illis. 
Decipit Ausonios prudentia Gallica; nullum 
Plena lance capi permittit ab hoste triumphum. 
Sic desperatos Latii discordia Gallos 
Ad spem, quae fuerat prius extirpata, reformat. 
Et vires et opes augmentum sic capiebant. 
Si vicinorum quis perniciosus ad ipsos 
Confugiebat, eum gratanter suscipiebant. 
Moribus et lingua, quoscumque venire videbant, 
Informant propria, gens efficiatur ut una. 
Post annos aliquot, Gallorum exercitus urbem 
Condidit Aversam Rannulfo consule tutus. 
Hic opibus plenus locus utilis est et amoenus; 
Non sata, non fructus, non prata arbustaque desunt. 
Nullus in orbe locus iocundior. Hunc generosi 
Consulis elegit prudentia praememorati. 
Huius praeclara processit stirpe Ricardus 
Qui post successit, quo non animosior ullus, 
Nemo magis largus. Qui non virtute minorem 
Iordanem genuit, Iordanis et inde Ricardum; 
Iamque viro vires condignas fert adolescens. 
Moenibus Aversa Rannulfus ab urbe peractis 
Ad patriam misit legatos, qui properare 
Normannos facerent, et quam sit amoena referrent 
Appula fertilitas; inopes fore mox opulentos, 
Divitibus multo plus polliceantur habendum. 
Talibus auditis, et egentes et locupletes 
Adveniunt multi; properat quod fasce levetur 
Paupertatis inops, ac quaerat ut optima dives. 
Interea multo decurso tempore, nullus 
Partibus Ausoniis Gallorum terror habetur, 
Ex quo Normannos catapan abscedere fecit 
Imperii Melum superando Basilius hostem. 
Aversam subito venit Hardoinus, et inde 
Pluribus abductis secum, tremit Appulus omnis. 
Is Lambardus erat, Graecosque fugare volebat. 
Cur inimicus eis, cur Gallos duxerit, edam. 
Dum sedi Michael Epilenticus imperiali 
Praesidet, in Siculos hostes iubet arma moveri, 
Qui fines Calabros non cessant depopulari. 
Dirigitur Michael Dochianus ad id peragendum, 
Qui multis equitum peditumque potenter in arma 
Undique collectis, Siculos compescuit hostes. 
Inter collectos erat Hardoinus, et eius 
Asseculae quidam, Graecorum caede relicti, 
Plebs Lambardorum Gallis admixta quibusdam, 
Qui profugi fuerant ubi bella Basilius egit. 
Cumque triumphato remeans Dochianus ab hoste 
Praemia militibus Regina solveret urbe, 
Graecis donatis, nichil Ardoinus habere 
Donorum potuit, miser immunisque remansit. 
Convenit inde suos iratus et arguit Argos 
Turpis avaritiae, populo quia dantur inerti 
Munera danda viris, cum sit quasi femina Graecus. 
Iratus Michael propter convicia iussit 
Graecorum ritu caedendus ut exueretur, 
Corrigiis caesum graviter peccasse puderet. 
Dedecoris tanti cruciatibus exagitatus, 
Mulctae commissum non dimissurus inultum, 
Clam cum gente sua Graecorum castra reliquit. 
Missa Pelasgorum manus hunc ut persequeretur 
Repperit in campo. Cum quo confligere temptans, 
Cedit, et occisis decies ibi quinque Pelasgis 
Aversam properat. Normannis omnia narrat 
Quae sibi contigerant, vehementer et increpat illos, 
Appula multimodae cum terra sit utilitatis, 
Femineis Graecis cur permittatur haberi, 
Cum genus ignavum sit, quod comes ebrietatis 
Crapula dissolvat, minimo saepe hoste fugatos 
Vestituque graves, non armis asserit aptos. 
Normanni, quamvis Danaum virtute coacti 
Appula rura prius dimittere, rursus adire 
Hoc stimulante parant, numero cum viribus aucto. 
Omnes conveniunt, et bis sex nobiliores, 
Quos genus et gravitas morum decorabat et aetas, 
Elegere duces. Provectis ad comitatum 
His alii parent: comitatus nomen honoris 
Quo donantur, erat. Hi totas undique terras12 - 
Divisere sibi nisi fors inimica repugnet. 
Singula proponunt loca, quae contingere sorte 
Cuique duci debent, et quaeque tributa locorum. 
Hac ad bella simul festinant condicione. 
Nullus tunc Italis exercitus imperialis 
Partibus audiri, Graecorum tota quieta 
Res erat, et solum tranquillo tempore bellum 
Adversus Siculos agitari fama ferebat. 
Appula Normannis intrantibus arva, repente 
Melfia capta fuit. Quicquid praedantur, ad illam 
Urbem deducunt. Hac sede Basilius ante, 
Quem supra memini, modicas fabricaverat aedes, 
Esse locum cernens inopinae commoditatis. 
Accessu populi nunc urbs illustris habetur, 
Finibus Italiae celeberrima, dives amoeni 
Fertilitate loci, Cereris nec egena nec amnis, 
Et qua parte sita est, insignis honore ducali. 
Audito reditu Siculis Michaelis ab oris, 
Sese ad bella parant Normanni, copia quamvis 
Multa sit Argorum, sua quam paucissima gens sit. 
Nam pedites tantum quingentos turba pedestris, 
Et septingentos comitatus habebat equestris; 
Obtectos clipeis paucos lorica tuetur. 
Armati pedites dextrum laevumque monentur 
Circumstare latus; aliquot sociantur equestres, 
Firmior ut peditum plebs sit comitantibus illis. 
His interdicunt omnino recedere campo, 
Ut recipi valeant, si forte fugentur ab hoste. 
Taliter instructis illis et utrimque locatis, 
Digreditur cuneus longe paulisper equestris. 
Contra quos cuneus Graecorum mittitur unus. 
Non etenim totas Danai laxare cohortes 
Primo Marte solent; legionem sed prius unam, 
Inde aliam mittunt ut virtus aucta suorum 
Hostes debilitet, terroremque augeat illis. 
Sic equitum princeps, obniti dum videt hostes, 
Cum magis electo qui restat milite secum 
Proripitur subito, viresque retundere prorsus 
Sic solet hostiles, animos reparando suorum. 
Utrorumque acie conserta, maxima pugna 
Fit iuxta rapidas Lebenti fluminis undas. 
Vincuntur Danai; Gallorum exercitus illos 
Fortiter insequitur; caesorum corpora multa 
Appula planicies, fluvius sed plura recepit. 
Gens Argiva quidem, nimio perculsa pavore, 
Dum tremebunda fugit, non asperitate locorum, 
Non prohibetur aquis vehementibus ut fugitiva 
Non se praecipitet. Plures in flumine mersos 
Alveus involvit, quam morti traderet ensis. 
Hos iaculis, illos gladiis gens Gallica stravit, 
Fitque modis variis Graecorum maxima caedes. 
Cum paucis montem Michael elapsus adivit, 
Vicinos montes superare cacumine visum. 
Gallorum vires victoria mentibus auget, 
Nec contra Danaos iam bella gerenda pavescunt. 
Haut secus accipiter solitus captare minores 
Indubitanter aves, dubitans maioris inire 
Alitis assultum, poterit si forte vel unam 
Essuperare gruem, non inde timebit olorem, 
Et magnis avibus iam nil obstare pavebit. 
Agmine collecto Graecorum, rursus ad amnem 
Cannis adfinem, qui dicitur Aufidus, omnes 
Quos secum potuit Michael deducere duxit. 
Ad pugnam Galli redeunt. Ut cesserat ante, 
Cedit eis Michael. Victi fugere Pelasgi; 
Caeduntur multi; labentis equo Dokiani 
Armigeri auxilio servatur vita fugacis. 
Corruit offenso pede forte caballus ad amnis 
Ingressum. Michael manibus iam pene tenendus 
Hostilis turbae, proprium ducente ministro 
Est elapsus equum. Normanni plus animantur, 
Quo magis augetur felix succesus in armis. 
Pelusii montis Michael petit ardua victus. 
Hinc exercitui Graecorum nuncia mittit, 
Qui Siculis inerat tunc partibus, ut reparandis 
Viribus accedat, quibus hoste fugatus egebat.
 

 
Melfia Normannis victoribus ut repetatur 
Complacet. Hic spoliis collectis gentis Achaeae 
Stant aliquantisper tranquilla pace quieti. 
Pro numero comitum bis sex statuere plateas, 
Atque domus comitum totidem fabricantur in urbe. 
Sed quia terrigenis terreni semper honores 
Invidiam pariunt, comitum mandata recusant 
Quos sibi praetulerant Galli servare feroces. 
Indigenam Latii propriae praeponere genti 
Dilexere magis. Beneventi principis huius 
Nomen Adenolfus; quos forsitan ipse vel aurum 
Dando vel argentum, pacti mutare prioris 
Compulerat votum: quid non compellit inire 
Ambitio census? sanos evertere sensus 
Haec valet, ac fidei Agidos dissolvere nexus.
 

 
Postquam delatos Dochiani exercitus audit 
Partibus in Siculis apices, et de reparandis 
Viribus admonitus, Dochianum novit egentem 
Auxilio, properat Calabrisque virisque quibusque 
Undique collectis, it ad ulciscenda suorum 
Corpora, quae campis et aquis inhumata iacebant. 
Cum Graecis aderant quidam, quos pessimus error 
Fecerat amentes, et ab ipso nomen habebant: 
Plebs solet ista Patrem cum Christo dicere passum, 
Et fronti digito signum crucis imprimit uno; 
Non aliam Nati personam quam Patris esse, 
Hanc etiam Sancti Spiramirus esse docebant. 
Hi simul ad bellum properant, mens omnibus una, 
Vires quas Michael amiserat ut reparentur. 
Hunc tamen esse ducem vetat amplius agminis huius, 
Imperii sub quo Romani cura manebat. 
Contra Normannos quia nullum prosperitatis 
Successum obtinuit, iubet Exaugustus ut huius 
Officium subeat, Danaos in proelia ducat. 
Dicitur hunc victor genuisse Basilius ille, 
Qui duce sub Melo Gallos dare terga coegit. 
Inde redit Siculas Michael Dochianus ad oras. 
Exaugustus eos, quorum sibi tradita cura est, 
Taliter alloquitur: « Prudentia vestra virili 
Condicione vigens, non vos permittat habere 
Cor muliebre, viri. Quae vos ignavia semper 
Cogit inire fugam? Memores estote priorum, 
Quorum strenuitas totum sibi subdidit orbem. 
Hector Achilleis fortissimus occidit armis. 
Troia Michaenei ruit ignibus usta furoris. 
Philippi quantus fuerit vigor, India novit; 
Huius Alexander proles fortissima nonne 
Fortia multorum subiecit regna Pelasgis? 
Partibus occiduis Graecorum fama timori 
Omrubus et mundi regionibus esse solebat. 
Quae gens audito Graecorum nomine stare 
Audebat campo? Vix oppida, castra, vel urbes 
Reddebant tutos ab eorum viribus hostes. 
State, precor, validi, memores virtutis avitae, 
Degeneresque pedum non vos fiducia reddat. 
Hosti adimit vires, qui stare viriliter audet. 
Procurate sequi vestigia prima parentum, 
Iam fuga displiceat; totus vos sentiat orbis 
Fortes esse viros. Non est ad bella timendus 
Francorum populus, numeroque et viribus impar ». 
His dictis animos Graecorum accendit, et omnes 
Praecipit Argolicos montana relinquere, campi 
Quaerere planiciem; campis et castra locavit. 
Exploratores Galli misere, paratus 
Ut Danaum videant. Referunt ad bella paratos, 
Et non mutata mutatum gente magistrum. 
Nil metuunt. Multi sociis in monte relictis, 
Quo tuti redeant, fuerit si forte necesse, 
Indigenae Danais descendunt auxiliari. 
Campi planicie populus convenit uterque. 
Pugna fit inde gravis. Ut vincat uterque laborat. 
Nunc hi, nunc illi fugiuntque fugantque fugantes. 
Cumque diu pugnam Gallis patientibus Argi 
Acriter instarent victores iam prope facti, 
Proripitur subito medios Gualterus in hostes, 
Normannos hortans ad bella redire fugaces. 
Ipse electorum comitum fuit unus, Amici 
Filius insignis. Nullum certamen Achivi 
Experti gravius; sed plurimus hic quia miles 
Occidit, heroes multi simul interiere. 
Ductus Adenolfi miser Exaugustus ad urbem 
Praecedebat equum victoris, ab hoste ligatus 
Ostentare sui pompam cupiente triumphi.
 

 
Ter Gallis anno victoria contigit illo. 
Confusis Danais iam spes est nulla trophaei. 
Omnia praeclarum super Appula moenia Barum, 
Illis temporibus, Monopolis et Iuvenacus, 
Atque urbes aliae quam plures, foedere spreto 
Graecorum, pactum cum Francigenis iniere.
 

 
Inde manere Deo nolente diucius eius 
Imperium, moritur Michael, Michaele nepote 
Succedente sibi, qui Constantinus et idem 
Nomine dictus erat. Quendam, solamen ut inde 
Auxilii caperet gens Appula, Sinodianum 
Destinat. Hic veniens et primo appulsus Hydruntum, 
Legatos socias Francorum misit ad urbes, 
Se recipi rogitans. Nolunt parere roganti. 
Militiam reparare cupit; sed milite multo 
Caeso ac disperso, paucos retinere valebat. 
Sinodianus ob hoc muros non deserit urbis. 
Hunc tamen edictum facit imperiale reverti. 
Multa per hoc tempus sibi promittente Salerni 
Principe Guaimano, Normanmica gens famulatum 
Spernit Adenolfi. Sed se tantummodo cives 
Aversae dederant dicioni Guaimarianae; 
Nam reliqui Galli, quos Appula terra tenebat, 
Argiroo Meli genito servire volebant. 
Nam pater ipsius prior introducere Gallos, 
His et in Italia studuit dare munera primus. 
Argirous pauper, licet audax et generosus, 
Se tantae genti dominari posse negavit, 
Cum nichil argenti valeat praebere vel auri 
Hi se non aurum profitentur amare, sed ipsum, 
Cuius eis placidus fuerat pater. Ipse precantem 
Exaudit populum; nocturno tempore secum 
Deducit Barum natu sensuque priores, 
Quos sancti ductos Apollinaris ad aedem 
Taliter affatur: « Pretii cum nulla facultas 
Sit mihi, quo possim populum donare potentem, 
Cur populus vester me vult sibi praefore, miror. 
Vos etenim novi diversis rebus egere; 
Quas cum non dedero, me non dare posse dolebo ». 
Illi respondent: « Nostrum te principe nullus 
Pauper erit vel egens, duce te fortuna favebit, 
Consiliique vias, duce quas genitore solebat 
Pandere, te nobis effecto principe pandet ». 
Hoc ubi dixerunt, sublimant protinus illum 
Omnes unanimes. Communi fit prece princeps. 
Interea magno Danaum comitante paratu, 
Nequitia plenus venit Maniacus Idrontum, 
Imperio Latium iussus Michaelis adire. 
Is praeter formam nil dignum laude gerebat. 
Mente superbus erat, dira feritate redundans. 
Classibus Idronti dimissis, agmen iniquum 
Francis conpactas invadere commovet urbes, 
Et Monopoleis primum diffunditur arvis. 
Interimit multos Maniacus, et arbore quosdam 
Suspensos, alios truncato vertice mactat. 
Caedis inauditum genus exercere tirannus 
Audet in infantes, viventis adhuc quia capti 
Corpus humo sepelit pueri, caput eminet extra. 
Sic perimit multos, et nulli parcere curat. 
Post haec Matheram, qua fixa fuisse feruntur 
Poeni castra ducis, cum subderet Annibal Afris 
Italiam, Maniacus adit; campisque ducentos 
Agricolas captos furibunda mente trucidat. 
Non puer aut vetulus, non monachus atque sacerdos 
Impunitus erat; nulli miseratur iniquus.
 

 
Interea Michael, qui miserat hunc Maniacum, 
Captus caecatur, caecatus ab arce fugatur. 
Hoc fecere Zoe simul et Teodora sorores.
 

 
Prima fuit patrui coniunx Michaelis adusque 
Huius successum; cum qua quia noluit ipse 
Partiri regnum, ratus hanc prohibente senatu 
Exheredandam, privatur lumine captus. 
Est Constantino sociata Zoe Monomacho. 
Huic inimicus erat Maniacus, et hic Maniaco, 
Alterius quoniam fuit alter abusus amica.
 

 
Zelotypo imperii Monomacho tradita sedes 
Concussit mentem nimio terrore tiranni, 
Et probrosa refert odiis agitatus et ira;
 

 
Omnibus et, secum quos duxerat, imperat Argis, 
Principe se facto, iam nullus obediat illi.
 

 
Assumens habitum sibi perfidus imperialem 
Imperii sancti non nomen adire veretur.
 

 
Postquam suscepit solii Monomachus honorem, 
Argiroo mandat studeat convertere Gallos, 
Procuretque suis sociare fidelibus illos,
 

 
Et promittit eis se praemia magna daturum. 
Argirous, nolens sibi desit ut imperialis 
Gratia, Normannos compescit ab obsidione
 

 
Trani, quod solum tunc agmina Graeca fovebat, 
Confinesque locos desistit depopulari. 
Nuncius interea qui venerat imperialis,
 

 
Maxima dona ferens, capitur miser a Maniaco. 
Diversas poenas adhibens et stercus equinum 
Purgamento inmixto naribus, auribus, ori,
 

 
Hunc facit affligi graviter, stabuloque necari. 
Ipse videns auri tantum se pondus habere, 
Extolli nimium cepit. Redit inde Tarentum,
 

 
Atque auri multum, quo plus sibi concilientur, 
Erogat Argolicis. Assumitur imperialis 
Purpura; pes dexter decoratur pelle rubenti, 
Qua solet imperii qui curam suscipit uti. 
Inde venit multo vallatus milite Barum, 
Argiroum sperans promissis fallere posse, 
Ut collega suus fieret contra Monomachi 
Imperium. Gallos etiam sibi pacificare 
Temptabat, quorum si posset habere iuvamen, 
Caedere posse suis sperabat viribus hostem, 
Et Constantino facili diadema labore 
Ablatum retinere sibi. Quod sperat inane est. 
Nam neque Normannos nec eorum vertere mentem 
Principis evaluit, contemptus at inde recessit. 
Unde furore gravi plenus, quia spretus abibat, 
Quatuor in partes diviso milite, mandat 
Pergere praedatum. Circumcursantibus ipsis, 
Est hominum, pecorum pars maxima ducta Tarentum. 
A Constantino sub eodem tempore missis 
Argirous multis auri argentique talentis 
Normannos donans, sibi postulat auxiliari, 
Auxiliis horum Maniacus ut occidat hostis 
Imperii sancti; sic plurima promerituros 
Hoste triumphato pro votis asserit illos. 
Quam plures igitur Normannos non amor aeris, 
Sed ducis Argiroi, Maniaco reddidit hostes. 
Aversae comites etiam cum pluribus ultro 
Advenere suis. Tancredi filius, horum 
Maxima spes, aderat Guillermus ad arma paratus, 
Hunc Drincanocto comitem comitante Radulfo, 
Qui post Rannulfi discessum praefuit urbi. 
Terrebat Danaos Guilermi nobile nomen; 
Is quia fortis erat, est ferrea dictus habere 
Brachia, nam validas vires animumque gerebat. 
Huius Robertus frater fuit ille, ducatum 
Qui post optinuit, Guiscardus ad omnia prudens. 
Tantorum comitum comitatu fisus in hostem 
Argirous properat. Taram Maniacus ad amnem 
Venerat, his inibi metatus castra diebus. 
At non audito tantae subsistere gentis 
Praevalet adventu conclusus in urbe Tarenti. 
Ad fluvium Galli veniunt; castrisque repertis 
Graecorum vacuis, loca pontis adusque propinquant. 
Hunc utrimque maris circumvolat unda, sed altis 
Rupibus obiectis sic interciditur aequor, 
Pontis ut auxilio transiri possit ad urbem; 
Quaeque viatori via nunc brevis esse videtur, 
Longa videretur giranti littoris oras; 
Namque mari septum maiori parte Tarentum 
Insula mox fieret, modicus nisi collis adesset. 
Moenibus inclusos pugnae Guilermus Achivos 
Provocat; at numquam dimissis moenibus illi 
Conseruere manus: non fluminis impetus ulli 
Plus est quam tanti ducis hostibus hasta timori. 
Sic incantator studiosus pro capienda 
Aspide, multimoda conatur ut abstrahat arte 
Visceribus terrae, quibus abdita tuta moratur. 
Auribus haec nequid grave sentiat, obstruit unam 
Affixa cauda, defigitur altera terrae. 
Dissimulant Danai Gallos audire cientes 
Ad pugnam, positisque seris remorantur in urbe. 
Ad bellum postquam procedere nolle Pelasgos 
Galli conspiciunt, et moenibus in capiendis 
Spem gravitas adimit, quia munitissimus urbis 
Est situs, abscedunt. Post haec remoratus in urbe 
Per tempus modicum repetit Maniacus Idruntum: 
Rursus et Argirous nec non Teodorus, at iste 
Milite cum multo, cum multis classibus ille, 
Imperii iussu properare paratus in ipsum, 
Hostilem quatiunt varia formidine mentem: 
Et titubans animo, nunc huc, nunc fluctuat illuc. 
Urbe metu tandem nimio prodire coactus, 
Rupibus incisis iuxta maris alta locavit 
Difficili sua castra loco, qua pervius ulli 
Non aditus fieret, scopulis haerere carinas 
Impositas gradibus faciens. Ut pacificato 
Aequore transiret, quasdam, quas aequora credit 
Perturbasse magas, cruciat, succendit et igni; 
Necdum sedatis tranquillo tempore prorsus 
Fluctibus aequoreis, naves petit et mare transit. 
Transitus ille tamen misero nil profuit illi: 
Occurrente quidem Monomachi milite stratus 
Occidit, et scelerum persolvit corpore poenas.
 

 
Explicit liber primus
 

 

 
INCIPIT SECUNDUS
 

 
Argirous, Latii dimoto finibus hoste, 
Vadit Idrontinam multis comitatus ad urbem. 
Traditur urbs illi, cives hoc principe gaudent. 
Hinc Barum repetens Gallos permittit abire. 
Illi Gaimario vadunt servire Salernum. 
Gaimarius princeps confisus viribus horum, 
Hos secum Barum deducit et obsidet illud. 
Imperat Argiroo sibi pareat, urbe relicta 
Transeat ad Graecos. Monitis parere monentis 
Abnuit Argirous: confligere non tamen audens 
Invalidus pugnae se custodivit in urbe. 
Depopulans agros et amoena novalia Bari, 
Moenia Gaimarius propriae repedavit ad urbis. 
Constantinus, eo qui tempore iura regebat 
Imperii, mandat, properet quantocius ad se 
Argirous. Iussis favet imperialibus ille. 
Aequoris Adriaci transvectus fluctibus, urbem 
Appetit imperii. Placidus, qui praesidet urbi, 
Suscipit egressum, magnis et honoribus illum 
Promovet. Interea populus quem rexerat ipse, 
Pars comiti Petro, pars est sociata Drogoni 
Tancredi genito: modico quia vixerat eius 
Tempore germanus, vir ferrea dictus habere 
Brachia Guilermus, cui vivere si licuisset, 
Nemo poeta suas posset depromere laudes, 
Tanta fuit probitas animi, tam vivida virtus. 
Umfredum totus cum fratre Drogone tremebat 
Italiae populus, quamvis tunc temporis esset 
Ditior his Petrus consanguinitate propinquus. 
Edidit hic Andrum, fabricavit et inde Coretum, 
Buxilias, Barolum maris aedificavit in oris. 
Fama super comites alios excreverat huius. 
Sed comes Unfredus cum fratre Drogone superbam 
Deponunt mentem, quia dum certamen inire 
His parat, infelix felicia tempora perdens 
Vincitur et capitur. Curru fortuna rotato 
Tancredi natos sublimes reddere coepit. 
Imperii rector scrutatur praememoratus 
Argiroum, Gallos depellere qualiter oris 
Italiae valeat, neque vi iam posse fugari 
Comperit. Ergo alios molitur adire paratus 
Consilii, quia quos fortes ad arma, nec armis 
Vincendos novit, promissis fallere sperat. 
Audit enim quia gens semper Normannica prona 
Est ad avaritiam; plus, qui plus praebet, amatur. 
Traditur Argiroo portanda pecunia multa, 
Argenti multum pretiosaque vestis et aurum, 
Ut sic Normanni fallantur, et egredientes 
Finibus Hesperiae, propere mare transgrediantur, 
Magna sub imperii famulamine promerituIi. 
Imperat hic etiam, quod si trandre negarent, 
Haec aliis, illis quae danda fuere, darentur, 
Opprimeret quorum gravis infestatio Gallos. 
Paruit Argirous; loca transt ad Apula iussus; 
Francorum comites vocat, et se magna daturum 
Munera promittit, si transgrediantur ad Argos, 
Dimisso Latio, grave qui certamen habebant 
Cum Persis, et eos inrans promittit ab illo 
Qui regit impenum gratater suscipiendos, 
Et magnis opibus ditandos affore spondit. 
Callida Graecorum promissio calliditatem 
Non latuit gentis Latium superare volentis, 
Et dimissuros loca se non Apula dicunt 
Dum conquirantur, nisi forte potentior illis 
Turba superveniens depellat et opprimat illos. 
Vir Leo mirificus hac tempestate regebat 
Romanam sedem. Tanti gens Appula papae 
Audit ut adventum, varias deferre querelas 
Coepit, et accusat diverso crimine Gallos, 
Veris commiscens fallacia Nuntia mittit 
Argirous papae, precibusque frequentibus illum 
Obsecrat Italiam quod libertate carentem 
Liberet, ac populum discedere cogat iniquum, 
Cuius pressa iugo pessumdatur Apula tellus. 
Hoc Normannorum Drogo Guaimariusque priores 
Tempore defuncti fuerant, a civibus alter 
Et consanguineis occisus fraude Salerni, 
Alter ab indigenis, nimium quia credulus illis, 
Montilari caesus. Se gens rectore carentem 
Gallica conqueritur. Papae tamen obvia verlit 
Cum quantis equitum valuit peditumque catervis. 
Advenisse quidem Latii cum milite multo 
Audierant papam, comitantibus hunc Alemannis 
Innumeris et Teutonicis, ad bella paratum. 
Nonnanni licet insignes fulgentibus armis, 
Agminibus tantis visis obstare timentes, 
Legatos mittunt, qui pacis foedera poscant, 
Quique rogent papam, placidus famulamen eorum 
Suscipiat: sese papae parere paratos 
Omnes testantur, non hunc offendere velle, 
At quaesitorum cognoscere munus ab ipso: 
Si placet, hunc dominum poscunt sibi seque fideles. 
Teutonici, quia caesaries et forma decoros 
Fecerat egregie proceri corporis illos, 
Corpora derident Normanica, quae breviora 
Esse videbantur, nec eorum nuntia curant, 
Utpote nec numero populi nec viribus aequi. 
Conveniunt papam verbis animoque superbi: 
« Praecipe Normannis Italas dimittere terras 
Abiectis armis, patriosque revisere fines. 
Quod si noluerint, nec foedera pacis ab ipsis 
Suscipias volumus, nec eorum nuntia cures. 
Nondum sunt gladios experti Teutonicorum. 
Intereant gladiis, aut compellantur abire, 
Invitique solum, quod nolunt sponte, relinquant ». 
Papa licet tumidis varia ratione renitens, 
Non animos gentis potuit sedare superbae. 
Spem dabat his Italae fex indignissima gentis, 
Gens Marchana, probis digne reprobata Latinis: 
Cum plures Itali magna virtute redundent, 
His erat irmatus pavor et fuga luxuriesque. 
Teutonici populi non copia magna videtur. 
Turbati redeunt Normanni pace negata, 
Atque Alemannorum responsa tumentia pandunt. 
Tempus erat iam triticeis confine metendis 
Frugibus; at virides nondum legere maniplos 
Agricolae, quos Francigenae, quia pane carebant, 
Igni torrebant, et vescebantur adustis. 
Talem degebant ob castra rebellia vitam 
Undique Teutonicis famulantia, nec sibi quidquam 
Dantia corporeae vitae quod postulat usus.
 

 
Frater defuncto qui fratre Drogone supestes 
Estitit Unfredus procerum de Francigenarum 
Unus habebatur maioribus, inde Richardus 
Aversa paulo ante comes delectus in urbe. 
Paulisperque suos fratres erat ante secutus 
Robertus, qui magnanima virtute priores 
Transcendit fratres: hic bello interfuit illi 
Cognomen Guiscardus erat, quia calliditatis 
Non Cicero tantae fuit aut versutus Ulixes. 
Inter eos aderant Petrus et Galterus Amici 
Insignis soboles, simul Aureolanus, Ubertus 
Muscaque Rainaldus, comes Hugo, comesque Girardus; 
Hic Beneventanis praelatus, at hi Thelesinis. 
Hos Bovianensis comitis comitata Radulfi 
Est virtus et consilio pollentis et armis. 
Vix proceres istos equites ter mille sequuntur, 
Et pauci pedites. Triduo quia panis egentes 
Anna petunt, cuncti magis ut moriantur honeste 
Bellando cupiunt, quam corpora tanta virorum 
Opprimat esuries inhonestae funere mortis. 
Gens Alemannorum stipata satellite multo, 
Longobardorum frustra confisa fugacis 
Auxilio turbae, Normannos terga daturos 
Credebat primis conflictibus aut perimendos. 
At non in numero, nec equis, nec gente, nec armis, 
Sed cui de coelo datur, est victoria belli. 
Inter Teutonicos Normannorumque catervas 
Collis erat medius. Gens innumerabilis illis 
Appula, Balbensis, Campanica, Marsa, Thetensis, 
Venerat auxilio. Guarnerus Teutonicorum 
Albertusque duces non adduxere Suevos 
Plus septingentos. Haec gens animosa feroces 
Fert animos, sed equos adeo non ducere cauta. 
Ictibus illorum, quam lancea, plus valet ensis 
Nam nec equus docte manibus giratur eorum, 
Nec validos ictus dat lancea, praeminet ensis. 
Sunt etenim longi specialiter et peracuti 
Illorum gladii; percussum a vertice corpus 
Scindere saepe solent, et firmo stant pede, postquam 
Deponuntur equis. Potius certando perire, 
Quam dare terga volunt. magis hoc sunt marte timendi, 
Quam dum sunt equites: tanta est audacia gentis. 
Italiae populo, qui se sociaverat illis, 
Germani comites praesunt Trasmundus et Atto, 
Et Burrellina generosa propagine proles. 
Hi simul ad bellum properant, Campique Marini 
Accola Malfredus, Molinensisque Rodulfi 
Rofredus socer — huius castrum Gardia nomen — 
Et plures alii, quorum non nomina novi. 
Huc quoque Romani, Samnites et Capuani 
Auxilium mittunt, nec opes Ancona negavit. 
Huc Spoletini, simul accessere Sabini, 
Huc quoque Firmani: non evalet enumerari 
Carminibus nostris quam multus venerit hostis, 
Francigenae gentis nomen delere laborans. 
Hi cum Teutonicis ad ripam fluminis omnes 
Nomine Fertorii tentoria fixca locarant. 
Proxima nomen habens erat urbs a civibus ipsis.
 

 
Postquam Normanni pacisque fugaeque negatam 
Spem sibi cognoscunt, nil quo fugiatur habentes, 
Collem conscendunt, ut castra hostilia spectent. 
Spectatis castris armantur, et agmine dextro 
Aversauorum comitem statuere Ricardum, 
Qui Longobardos adeat. Prior hunc comitatur 
Clara cohors equitum, mediaeque cohortis agendae 
Unfredus contra fortes ad bella Suevos 
Eligitur ductor. Cornu servare sinistram 
Robertus frater Calabra cum gente iubetur, 
Ut succurrendum cum viderit esse, paratus 
Ausilio properet sociis, viresque reformet. 
Teutonici dextrum contra duo cormia cornu 
Armarant. Itali simul omnes conglomerati, 
Parte alia stabant: etenim certamine belli 
Non aptare suas acies recto ordine norant. 
Hos contra coepit prior arma movere Ricardus, 
Et petit audacter. Non sustinuere petentem 
Viribus aversis Itali; tremor arripit omnes, 
Inque fugam versi per plana, per ardua, cursim 
Diffugiunt; multos cogit subcombere stratos 
Impetus ipse fugae; iaculis caeduntur et ense. 
Qualiter aerias; ubi convenere, palumbes, 
Dum petit accipiter, fugitivo summa volatu 
Et scopulosa facit celsi iuga quaerere montis; 
Quas tamen ipse capit, non possunt amplius ullum 
Quaerere confugium: sic dantes terga Ricardus. 
Diffugiunt Itali, sed quos capit ipse, vel ipsi 
Haerentes socii, fuga nil iuvat. Occidit illuc 
Plurima gens Latii bello, pars maxima fugit. 
Unfredi contra non segnis ad arma Suevi 
Bella parant aciem; telis prior eminus illos 
Appetit Unfredus, telis hostilibus ipse 
Rursus et appetitur; tandem concurrit uterque 
Ad gladios populus, mirabilis ictus utrimque 
Fit gladiis; illic humanum a vertice corpus 
Vidisses et equos hominis cum corpore caesos.
 

 
Postquam Robertus fratri tam conspicit hostes 
Acriter instantes, et ei nullatenus ullo 
Cedere velle modo, comitis comitante Girardi 
Praeditus auxilio, Calabrisque sequentibus illum, 
Quos conducendi fuerat sibi tradita cura, 
Irruit audacter medios animosus in hostes. 
Cuspide perforat hos, gladio detruncat et illos; 
Et validis manibus horrendos incutit ictus; 
Pugnat utraque manu, nec lancea cassa, nec ensis 
Cassus erat, quocumque manum deducere vellet. 
Ter deiectus equo, ter viribus ipse resumptis, 
Maior in arma redit; stimulos furor ipse ministrat. 
Ut leo, cum frendens animalia forte minora 
Acriter invadit, si quid reperire quod obstet 
Coeperit, insanit, magis et maioribus ira 
Accensa stimulat; nil iam dimittit inultum; 
Hoc trahit, hoc mandit, quod mandi posse negatur 
Dissipat, affligens pecus exitialiter omne: 
Taliter obstantes diversa caede Suevos 
Caedere non cessat Robertus; et hos pede truncat, 
Et manibus quosdam; caput huic cum corpore caedit; 
Illius ventrem cum pectore dissecat, huius 
Transadigit costas absciso vertice; magna 
Corpora corporibus truncata non affore tantum 
Corporibus magnis, qua saepe minora redundant. 
Nullus in hoc bella, sicut post bella probatum est, 
Victor vel victus tam magnos edidit ictus. 
Patrata rediens ingenti caede Ricardus 
Ausoniae gentis, cuius pars altera fugit, 
Altera pars gladiis et cuspide caesa remansit, 
Dum sic Teutonicos sociis obstare videret, 
Proh dolor » exclamat, « quam credebamus adesse 
Finito bello, nondum victoria finem 
Obtinet! »; et medios ruit incunctanter in hostes. 
Hi, quia spes iam nulla fugae, spes nulla salutis, 
Acnus obsistunt; sed nil obsistere prodest, 
Tot circumveniunt. Acies praeclara Ricardi 
Addita victoris, magnae fit causa ruinae 
Hostibus, et miseri diversis interimuntur 
Caedibus, et tanta superest de gente nec unus.
 

 
Exitus hic belli papam moeroribus implet, 
Afflictusque grari luctu confugit ad urbem. 
Sed cives papam non excepere decenter, 
Normanis veriti grave ne victoribus esset. 
Hunc genibus flexis Normannica gens veneratur 
Deposcens veniam. Curvatos papa benigne 
Suscipit, oscula dant pedibus communiter omnes. 
Vocibus ille piis hos admonet ac benedicit, 
Conquestusque nimis, quia pacis spreta fuere 
Nuncia, defunctis lacrimans pro fratribus orat.
 

 
Audito tantae successu prosperitatis 
Normannis habitae, non sollicitudine parva 
Angitur Argirous; nec enim, vel fraude, vel armis 
Posse sibi peragi videt imperalia iussa, 
Ut Francos Latio moneat vel cogat abire. 
Copia tanta quidem, quibus hi non marte repugnent, 
Nec erat Argiroo, nec eos promissa movere 
Ut fines alios peterent, vel dona valebant. 
Hoc meditans Bari dimissa transfretat urbe. 
Ad dominum rediit, populi responsa ferocis 
Ordine cuncta refert et belli gesta recentis 
Contra Teutonicos. Iam Constantinus amare 
Desinit Argiroum, nec, ut ante solebat haberi, 
Est iam consilii comes intimus imperialis. 
Exilium passus, longo post tempore vitam 
Degit in aerumnis, et corporis anxietate 
Vesatus misere vitam finisse refertur. 
Crescit Normannis animus victoribus ingens, 
Iamque rebellis eis urbs Appula nulla remansit. 
Omnes se dedunt aut vectigalia solvunt. 
Tune comes Unfredus fraterni funeris ultor, 
Funesto cunctos fuerant qui participati 
Consilio punit; hos truncat, perfodit illos, 
Multos suspendit; memorata morte Drogonis, 
Parcere vult nulli; iacet alto pectore fixus 
Fraternae mortis succensus fornite moeror, 
Omnibus horrendus. Multas sibi subdidit urbes: 
Solvere Troiam comiti coepere tributum; 
Hunc et Barini, Tranenses et Venusini,
 

 
Cives Ydrunti famulantur et urbs Acernnti. 
Roberto fratri Calabras adquirere terras 
Concedit. Iuvenis patiens erat iste laboris, 
Vir prudens et habens ad quaeque negotia promtas 
Esercenda manus Robertus et ingeniosus, 
Semper celsa petens, et laudis amans et honoris. 
Si contingebat sibi palma vel arte vel armis, 
Aeque ducebat, quia quod violentia saepe 
Non explere potest, esplet versutia mentis. 
Clarus in eloquto dabat hic responsa repente 
Optima consultus; si quis quaerebat ab illo 
Consilium, sapienter ei dare noverat illud. 
Hic sibi concesso Calabrorum munere gaudet. 
Secum nonnullos equites collegerat ante, 
Qua poterat, sed praecipue regionibus illis 
Multiplicem praedam peragens, quas frater habebat. 
Quodque capi poterat dum dividit omnibus aeque, 
Omnes sunt cari sibi, carus et omnibus ipse. 
Captus ab Unfredo secum prandente, volebat 
In fratrem gladio consurgere, sed Gocelinus 
Comprensum manibus tenuit; custodibus inde 
Traditur, et multa non tempestate retentum 
Dimisit frater, Calabrae regionis et urbes 
Castraque concessit, equitum suffragia praebens. 
Ille capessundae cupidus telluris, amorem 
Omnibus ostentat; non plus affabilis illo 
Aut humilis quisquam studuit dominator haberi. 
Undique gens clarum Normannica nomen habebat; 
At non experti virtutem nominis huius, 
Terrentur Calabri tanta feritate repleti 
Ad ducis ingressum. Robertus milite fultus 
Non modico, praedas; incendia iussit ubique 
Terrarum fieri quas appetit et spoliari, 
Quodque metum incutiat cultoribus omne patrari. 
Militibus remorans dimissis fratris abire 
Non multo Calabros, sed atroci milite vexat. 
Qui cum discedens huc praedabundus et illuc 
Non aliquod castrum posset captare vel urbem, 
Arte locum quendam molitur adire; sed eius 
Difficilis conscensus erat, quia plurimus huius 
Accola, grex habitans etiam monasticus illic, 
Non alienigenam quemvis intrare sinebant. 
Utile figmentum versutus adinvenit, atque 
Mandat defunctum quod quemlibet esse suorum 
Gens sua testetur. Qui cum, quasi mortuus, esset 
Impositus feretro, pannusque obducere cera 
Illitus hunc facie iussus latitante fuisset, 
Ut Normannorum velare cadavera mos est, 
Conduntur feretro sub tergo corporis enses; 
Ad monasterii subhumandum limina corpus 
Fertur, et ignaros fraudis quos fallere vivi 
Non poterant homines, defuncti fictio fallit. 
Dumque videretur simplex modus exequiarum, 
Erigitur subito qui credebatur humandus; 
Evaginatis comitantes ensibus illum 
Invasere loci deceptos arte colonos. 
Quid facerent stolidi? Nec se defendere possunt, 
Quo fugiant nec habent; omnes capiuntur; et illic 
Praesidium castri primum, Roberte, locasti. 
Non monasterii tamen est eversio facta, 
Non extirpatus grex est monasticus inde. 
Agmina magna legens castro Robertus in illo, 
Carior esse suis coepit, quia strenuus armis 
Consilioque sagax. Comes hac regione vocatus 
Est et ab his habitus praesertim quos comitati 
Sunt equites aliquot: Torstenus dicitur unus, 
Alter Arenga, valensque gerenda ad bella Rogerus. 
His sibi concessae quaedam dedit oppida terrae.
 

 
Appulus hoc princeps infirmans tempore mandat 
Unfredus fratri, veniat velociter ad se. 
Robertus properat; fratrem dum conspicit aegrum 
Compatiens plorat. Solatia magna dat aegro 
Adventus fratris, deposcit et advenientem, 
Rector terrarum sit eo moriente suarum, 
Et geniti tutor puerilis, quem vetat aetas 
Rectorem fieri. Frater favet anxius illi, 
Et se facturum quae praecipit omnia dicit. 
Non infirma valens iam reddere membra saluti 
Interit Unfridus. Lacrimans Apulia tota 
Flet patiis interitum; patriae pater ille benignus 
Hanc placide rexit; vitam decoravit honestas. 
Non studuit populum vexare tirannide dira; 
Iusticiamque colens, quam laedere, parcere multis 
Maluit offensis. Fratres prope praememoratos 
Est monasterii Venusini sede sepultus.
 

 
Funeris obsequiis Robertus rite peractis 
Ad Calabros rediit. Cariati protinus urbem 
Obsidet, hac capta reliquas ut terreat urbes. 
Interea papae Nicholai forte secundi 
Comperit adventum; dimittitur obsidione 
Plurima pars equitum, comitatur pars minor illum. 
Melfia suscipit hunc; et ibi susceptus honore 
Magno papa fuit. Hic ecclesiastica propter 
Ad partes illas tractanda negotia venit. 
Namque sacerdotes, levitae, clericus omnis 
Hac regione palam se coniugio sociabant. 
Concilium celebrans ibi papa, faventibus illi 
Praesulibus centum ius ad sinodale vocatis, 
Ferre sacerdotes monet altarisque ministros 
Arma pudicitiae; vocat hos, et praecipit esse 
Aecclesiae sponsos, quia non est iure sacerdos 
Luxuriae cultor. Sic extirpavit ab illis 
Partibus uxores omnino presbiterorum, 
Spretores minitans anathemate percutiendos. 
Finita sinodo, multorum papa rogatu 
Robertum donat Nicholaus honore ducali. 
Hic comitum solus concesso iure ducatus 
Est papae factus iurando iure fidelis. 
Unde sibi Calaber concessus et Appulus omnis 
Est locus, et Latio patriae dominatio gentis. 
Romam papa redit, cum magno dux equitatu 
Obsessum repetit Cariatum, quo sibi fida 
Maxima pars equitum dimissa remanserat ante. 
Gens Cariatensis, duce perturbata reverso, 
Non obstare valens, illi se dedit et urbem. 
Prima ducem vocat hunc gens ista, ducemque salutat 
Partibus in Calabris. Hinc ad loca caetera transit. 
Tunc Rossana potens, Cossentia fortis in armis, 
Tunc quoque dives opum Geratia subditur illi, 
Et subiecta illi fit pene Calabria tota. 
Cumque potentatus coepisset crescere nomen 
Virtutisque suae, legatos mittere coepit,
 

 
Qui sua deferrent generoso verba Gisulfo 
Guaimarii genito, germanae nobile poscens 
Coniugium, quia coniugio tunc ipse carebat, 
Prima coniuge pro consanguinitate repulsa, 
De qua natus erat Buamondus strenua proles, 
Insignis nimia virtute potensque futurus. 
Primo Roberti sprevit mandata Gisulfus, 
Non quod maiori posset vel nobiliori 
Consociare viro germanam, sed quia Galli 
Esse videbantur gens effera, barbara, dira, 
Mentis inhumanae, primaeque repulsio facta 
Coniugis alterius producit tempora dandae. 
Assentit tandem princeps, natuque priorem 
Tradit in uxorem tibi, dux Roberte, sororem. 
Gattelcrima minor, haec Sichelgata vocatur. 
Nubsit Iordani post Gaitelcrima nepoti, 
Qui Capuae princeps utriusque ducisque patrisque 
Virtutes animi virtutibus aequiparavit. 
Coniugio ducto tam magnae nobilitatis, 
Augeri coepit Roberti nobile nomen, 
Et gens, quae quondam servire coacta solebat, 
Obsequio solvit iam debita iuris aviti. 
Nam proavis et avis subiectam coniugis huius 
Noverat Italiam gens Longobarda fuisse. 
Edidit haec pueros sibi tres et quinque puellas, 
Egregiam sobolem sexus utriusque futuram. 
Gloria Roberti, quae tanta augmenta subire 
Coeperat, invidiam, laus unde adhibenda fuisset, 
Non modicam adquirit: quia dum virtutibus eius 
Invidere viri comites a plebe vocati 
Qui numero bis sex fuerant, communiter illum 
Morti tradendum coniuravere dolose, 
Tempus ad hoc aptum fieri cum forte viderent. 
Horum Gosfridus, Gocelinus et Abagelardus, 
Filius Unfredi, sibi iura paterna reposcens, 
Praecipui fuerant auctores consiliorum. 
Dux igitur postquam sibi coniuratio nota 
Facta fuit comitum, bellum molitur, in omnes 
Acriter exarsit; capit hos, et proiicit illos, 
Afflixit variis quorumdam corpora poenis. 
Iratum metuens fugit Gocelinus ad Argos. 
Pelusii montis castrum pavefactus adire 
Gosfridus properat; dux quod non evalet armis 
Arte capit castrum; promissis decipit huius 
Custodem castri Godefridum, dans sibi quaedam, 
Pluraque pollicitus castrumque valentius illo. 
Pelusii montis dominatio non Godefridi 
Ex toto fuerat; mediam concesserat illi 
Gosfridus partem. Sed dux quia nobilioris 
Castelli totum promiserat huic dominatum, 
Scilicet Oiani, solus cupiens dominari, 
Mandat Roberto desistat ab obsidione, 
Dissimulans reditum; sed mos ut norit abesse 
Gosfridum, redeat, castrum securus et intret 
Clavibus acceptis, Oianum conferat illi. 
Hac illi castrum Godefredus tradidit arte; 
Accipit Oianum; sed quis post crederet illi? 
Traditor est Latii populo vocitatus ab omni. 
Sic ducis astuti prudentia, quod superare 
Non armis potuit, superavit saepius arte. 
Hostibus edomitis et captis undique castris, 
Contra Barensem populum parat obsidionem.
 

 
Appula nulla erat urbs, quam non opulentia Bari 
Vinceret. Hanc opibus ditatam, robore plenam, 
Obsidet, ut victis tantae primatibus urbis, 
Nondum subiectas repleat terrore minores. 
Urbibus illa quidem, quas continet Appula tellus, 
Maior habebatur. Dux munit milite castra, 
Atque replet Calabris advectis navibus aequor. 
Imperii sancti cives suffragia poscunt; 
Qui coniurati fuerant cum civibus illuc 
Legstos mittunt; simul imperiale iuvamen 
Omnes deposcunt. Dux mandat civibus, aedes 
Argiroi sibi dent, quas noverat editiores 
Contiguis domibus; quas si conscendit adeptus, 
Urbem Robertus totam sibi subdere sperat. 
Barenses austera duci responsa dederunt. 
Ille repugnantes obpugnat fortiter urbis 
Indigenas validos, non ad certamina segnes; 
Ad portarum aditus crates prudenter adorsus, 
Sub quibus armatos obstantibus insidiantes 
Ordinat, et turrim fabricat, quae lignea muris 
Prominet; ac iuxta de quaque petraria parte 
Ponitur, adiuncto muros quo evertere possit 
Diversi generis tormento. Nec minus urbem 
Cives defendunt; non intra moenia clausi, 
Cum duce pugnantes astant pro moenibus urbis. 
Hos pugnando fugant, prosternunt ictibus illos; 
Ut mos est belli, fugat hostis et hoste fugatur, 
Et petit et petitur, repetens ferit et referitur. 
Ut duo cum certant productis dentibus apri, 
Alter ab alterius perfunditur ore saliva 
Dentes exacuens, ut acutos perferat ictus, 
Ictibus et validis feriunt sua terga vicissim; 
Nunc pede, nunc costis laeduntur; uterque resistit 
Acriter, et neuter vult cedere, saucia donec 
Membra fatigatum fusis clamoribus aprum 
Velle subire fugam doceant, victusque recedat. 
Acriter insistunt Normanni, nec minus acres 
Obsistunt cives, diversaque machina muris 
Additur, eversis ut moenibus urbis apertae 
Normannis aditus pateat, quem clausa negabat
 

 
Undique septa mari, quod non est insula, terrae 
Exiguae diodus. Ex hac tentoria parte 
Fixa ducis fuerant. Obiectis navibus aequor 
Parte replens alia, naves prodire vetabat 
Barinas, portumque suis pontemque paravit, 
Atque super pontem posito munimine turris, 
Urbanis nusquam prodire licebat ab urbe, 
Tutaque servabat classis normannica portum. 
At cives turrim capiunt, et maxima pontis 
Aequorei cecidit pars, evertentibus illis.
 

 
Urbem Barenses terraque marique tuentur. 
Post, ubi Robertus desperat moenia Bari 
Posse capi pugna, coepit promittere multa 
Nobilibus patriae, quorum pollebat in urbe 
Nobilitas potius, quorumque potentia maior. 
Et sic allectis maioribus, alliciendos 
Promissis credit fore muneribusque minores; 
Saepe minas faciens, ut civibus incuteretur 
Terror, omnimodis pro deditione laborat 
Urbis, cuius erat capiendae magna libido. 
Venturum auxilio Gocelinum fama ferebat 
Multis imperii cum navibus. Ad capiendum 
Esploratores posuit dux callidus illum. 
Praetor erat Stephanus Barensibus imperiali 
Traditus edicto, cognomen cui Pateranus, 
Vir probus et largus, studio laudabilis omni, 
Praeter quod tanti studuit ducis edere mortem. 
Miles erat Bari, cui dedecus a duce quondam 
Illatum fuerat grave, partibus ex alienis, 
Promtus ad omne malum, levis, iracundus et audax. 
Castra ducis Stephanus monet hunc sollerter adire, 
Incautumque ducem nocturno tempore morti 
Tradere letiferi percussum cuspide conti, 
Pollicitus multum, si dux occumberet, auri. 
Dedecoris memor illati cupidusque lucrandi, 
Miles abit noctu, circumspicit undique castra; 
Nil obstare videt; Roberti pervenit usque 
Ad ducis hospitium, quod culmo texerat ipse, 
Frondibus et sepsit, fieret quo frigore tutus 
Temporis hyberni. Coenatum vespere facto 
Venerat. Explorat ducis ille sedile sedentis 
Ad coenam, mediis et contum frondibus illam 
Intulit in partem, qua sederat ille; sed ori 
Flegmatis ubertas superaddita fecerat illum 
Sub mensa curvare caput: locus unde repertus 
Est conto vacuus, cassos et pertulit ictus. 
Ille redit fugiens. It totam fama per urbem 
Occubuisse ducem. Cives laetantur, et omnis 
Congaudens populus clamorem tollit ad astra. 
Hi dum clamarent, dux advenit, atque salutis 
Ipse suae testis, clamores fundere frustra 
Civibus exclamat. Clamantis vocibus huius 
Auditis, clamor cessavit, laetitiaeque 
Finis verborum datus est cum fine suorum.
 

 
Explicit Liber Secundus.
 

 

 
INCIPIT TERTIUS
 

 
Interea Michael Romani iura regebat 
Imperii cum fratre suo, qui nomine dictus 
Constantinus erat: quorum dominatio Graecis 
Perniciosa fuit, quia bellis otia semper 
Postpositis studuere sequi, luxusque dolosi 
Illecebris captos foedarat inertia turpis. 
Horum temporibus Turchos orientis ab oris 
Egressos fugit gens territa cristicolarum, 
Qui Romaniae loca deliciosa colebant. 
Maxima pars horum ruit iuterfecta nefandis 
Turchorum gladiis, et captis urbibus omnis 
Subditus his populus dans vectigalia servit. 
Hos contra nullos equites ignavia misit 
Rectorum: quare decreto nupta senatus 
Est equiti egregio Romano mater eorum, 
Pectus amans plus quam genus Eudochia mariti. 
Diogenes cognomen erat, quia barba bifurcis. 
Is regimen subiens sibi quaeque negotia belli, 
Otia privignis elegit, inire paratus 
Cum Persis bellum miseros populantibus Argos. 
Est belli variis eventibus usus in illos. 
Saepe quidem victor Persas bellando fugavit, 
Saepe pari populus fortuna pugnat uterque. 
Postremo comites dum dirigit ipse tuendis 
Urbibus innumeros, quarum famulatus ad ipsum 
Transierat fama probitatis ubique probatae, 
Castris cum paucis melioribus ipse remansit: 
Multus Persarum populus cum rege repente 
Illum cumclausit, disrumpere castra laborans. 
Proelia commuttunt immania, dum capiendis 
Imperii castris inhiant. Primo atque secundo 
Depulsi cedunt bello. Prudentia tandem 
Anxia Romani, desperans castra tueri,
 

 
Quam sibi plus hominum vitae studiosa suorum, 
Quos graviter fessos belloque fameque videbat, 
Praecipit ut quicquid castris inerat solidorum, 
Omnis vestitus pretiosus, et omnia vasa
 

 
Auri aut argenti, castris spargenda ferantur: 
Ut si contigerit Turchis irrumpere castra, 
Horum prospectu desistant laedere Graecos.
 

 
Invitam—profugis collecta pecunia servis— 
Insomnem Danu coguntur ducere noctem. 
Adveniente die venit innumerabilis ille
 

 
Persarum populus, circumdans undique castra. 
Undique tela volant; circumtegit aera totum
 

 
Grando sagittarum; non ferre valentibus Argis, 
Irrumpunt Thurci; munitio rumpitur omnis. 
Sed plures praedae quam militibus feriendis 
Intenti Persae faciunt evadere multos.
 

 
Indiciis aquilae, quae plus dabat omnibus armis 
Aurea conspicuum loricae innixa nitorem,
 

 
Graecorum dominus cognoscitur, ense recidens 
Hostiles hastas, neque se defendere cessans. 
Forte sagitta volans incauti sauciat artus;
 

 
Sic tandem capitur quadam cum parte suorum. 
Direptis castris Romanum Persica ducit
 

 
Ad sua castra phalanx, et eum statuere sedili 
Egregio, iuxta Persarum rege sedente.
 

 
Rex percunctatur, si forte fuisset ab illo 
Captus, quid faceret? Romanus retulit illi: 
« Si mihi sive meis ita subiicerere, iuberem 
Vel truncare caput, vel te suspendere furcis ».
 

 
Ille refert facinus numquam sibi tale patrandum, 
Sed secum posthac fruiturum pace perhenni, 
Quam per legatos iam saepe poposcerat ipse, 
Et baptizatam natam pro coniuge nato 
Se concessurum, quo sic pax firmior esset. 
Foederibus tali firmatis conditione, 
Ad sua Romanum dans maxima dona remisit 
Persarum rector, captos et reddidit omnes. 
Longo terrarum spatio comitatus euntes 
Duxit honorifice; ductum permisit abire.
 

 
Sed non privignis firmatae commoda pacis 
Condicio placuit, minus ad tutanda peritis 
Agmina Graiorum. Nec enim decernitur ultra 
Arcis ad augustae Romanus iura redire. 
Hos ubi Diogenes factos sibi comperit hostes, 
Auxilio fisus Persarum temptat in illos 
Civilis belli varios agitare paratus. 
Privigni se non obsistere posse videntes, 
Illum conantur seducere pace dolosa. 
Ignari fraudis, portantes nuncia pacis, 
Bis sex pontifices mittuntur cum Gocelino, 
Cuius Romanus totiens expertus amorem, 
Non dubitabat ei se credere sicut amico. 
Credit Romanus pastoribus et Gocelino, 
Securus factus iurando iure fideque 
Ut petit ipse data. Misero placet imperialis 
Incassum reditus; quia mox ubi pervenit ille 
Eracleam, capitur, privatur lumine captus; 
Cuius et imperii fuerat tam nobile nomen, 
Monachus efficitur. Securi iam duo fratres 
Regni tranquillis agitant moderamen habenis. 
Non tamen omnino sua restat inulta tirannis; 
Namque sibi socios Romani filius addens 
Annenios, Persas, terras Orientis eorum 
Subtrahit imperio, ferro populatus et igni. 
Tempore Persarum gens perfida coepit ab illo 
In Romaniam consurgere caede, rapinis. 
Imperii nec adhuc redigi sub iura valeret, 
Gens nisi Gallorum, quae gente potentior omni 
Viribus armorum, nutu stimulata superno, 
Hanc libertati superato redderet hoste, 
Quae spirante Deo sanctas aperire Sepulcri 
Est animata vias longo iam tempore clausas. 
Consiliis quorum fuit excaecatio tanti 
Perpetrata viri, miseri capiuntur, et aula 
Depulsi meritas coguntur solvere poenas. 
His, quibus insontem puniri consuluerunt 
Puniri sontes vario cruciamine mandant.
 

 
Nuncius imperio Bari legatus ad Urbem 
Supplicat ut miseris iam civibus auxilietur. 
Piratis aptae naves ex more parantur, 
In quibus efferri frumenta iubentur et arma, 
Classe quibus tuta transiri possit ad urbem, 
Nautarumque metus pellatur et urbis egestas. 
Navibus his iussu praeponitur imperiali, 
Quem ducis Italia timor expulerat, Gocelinus, 
Exosus fuerat quia coniuratus in ipsum. 
Navibus armatis celer advenit, ut tremebundos 
Hortetur cives, et erat iam proximus urbi, 
Ingressum sperans nocturno tempore tutum: 
Cum subito Danaum classi venit obvia classis 
Roberti, cuius reparare advenerat hostes. 
Nocte ducis pugnam naves iniere libenter, 
Esse sibi levius loca cognoscentibus, illis 
Certamen gravius, minime quia gnara locorum 
Gens erat illa, ratae. Multo superata labore 
Postremo capitur Gocelini navis, et ipse 
Ante ducem captus deducitur. Altera navis 
Mersa fuit Danaum, vix evasere sequentes.
 

 
Gens Normannorum navalis nescia belli 
Hactenus, ut victrix rediit, spem principis auget. 
Sentit enim Danaos non tantum civibus urbis 
Praesidii ratibus vexisse, quod obsidionem 
Impediat; multum simul et novitate triumphi 
Aequorei gaudet, securius unde subire 
Iam cum Normannis navalia proelia sperat. 
Inclusus longo Gocelinus carcere degens 
Vitam infelicem, vitae cum fine laborum 
Excepit finem, diversa pericula passus. 
Tertius obsessa iam venerat annus ab urbe. 
Multiplici tandem superatur fessa labore, 
Plus tamen esurie. Tunc Argiricius urbis 
Primus habebatur: quem dux ubi deditionem 
Urbis inire facit, reliquos non ardua cives 
Vincere poena fuit; maiores namque minorum 
Ad quam corda volunt partem deflectere possunt. 
Civibus exhibuit placidum Robertus amorem, 
Et quia dilectos, sibi quos allexerat, omnes 
Semper habebat, erat dilectus ab omnibus ipse. 
Plurima, quae fuerant vel vi subtracta vel astu, 
Reddidit urbanis dux, agros, praedia, fundos; 
Perdita restituit; nil civibus intulit ipse, 
Nil alios permisit eis inferre molestum, 
Et circumpositis solitos deferre tributum 
Normannis donat iam libertate quieta. 
Canitiem Stephani tractare misertus ut hostis 
Noluit; immo suae, de qua tractaverat ille, 
Oblitus caedis, studet hunc tractare benigne. 
Hunc impunitum custodia libera servat 
Cum Baro captum, multis mirantibus Argis. 
Perque dies aliquot hac victor in urbe moratus, 
Mandat cum sumptu Barensibus arma parari, 
Ut properent secum, quo se properare videbunt. 
Hos cum gente sua Reginam ducit ad urbem. 
Piscem fama refert a littore non procul esse 
Ftuctibus Adriacis horrendo corpore magnum 
Forma incredibili, qualem non viderat ante 
Italiae populus, quem verni temporis aura 
Propter aquas dulces properare coegerat illuc. 
Per varias artes ducis hunc prudentia cepit. 
Qui cum delabens in retia funiculosa, 
Retibus innexo cuncto cum pondere ferri 
Ille maris mersus mersisset ad usque profundum, 
A nautis tandem vario iam culmine caesus, 
Littore vix tractus, populo spectabile monstrum 
Cernitur, inde ducis iussu per frusta secatur: 
Unde sibi atque suis longus datur usus edendi, 
Et populo Calabris quicumque manebat in oris. 
Hoc etiam passim gens Appula participatur. 
Os spinae sectum palmorum quatuor orbe 
Mensuram obtinuit. Paulo post inde moratus 
Dux ibi Robertus Reginam tendit ad urbem. 
Dumque moratur ibi, pons est quia conditus unus, 
Pons modo Guiscardi totus locus ille vocatur. 
Actu Barenses huius praecepta secuti, 
Quaeque paranda parat Reginae moenibus urbis. 
Dux ibi militibus, sumptu ratibusque paratis, 
Transvehitur Siculum multis comitantibus aequor, 
Quod licet angustum, tamen est grave praetereundum: 
Scilla, Caribdis ibi diversa pericula praebent; 
Una rotat naves, illidit et altera saxis.
 

 
Partibus in Siculis conferta iuvarnina fratris 
Iam conquisitis ex magna parte Rogeri 
Spem ducis accumulant. Erat hoc aetate Rogerus, 
Non virtute minor; nullus de fratribus eius 
Quamlibet egregius iniit tam nobile bellum. 
Nam contra Siculos divini nominis hostes 
Semper pugnavit, sanctam qua vivimus omnes 
Exaltare fidem cupiens, operamque iuventus 
Hanc sua praecipue coluit, dum digna quietis 
Causa suae fieret Siculae subiectio gentis. 
Hoc sibi dux socio confisus et agmine multo 
Secum deducto non obsidione Panormum 
Viucere desperat, Siculis quam nobiliorem 
Urbibus audierat. Roberti milite multo 
Urbs vallata pavet; muros turresque reformant, 
Arma virosque parant, detecta foramina claudunt; 
Ponitur et vigilum custodia crebra per urbem. 
Dux iubet armatos equites accedere portis, 
Ut sic inclusos ad pugnam provocet hostes. 
Omne, quod incutiat poenam pariterque laborem, 
Civibus inferri versuta potentia mandat. 
Procedunt portis Siculi, non stare ferentes, 
Egressique foras audaci mente repugnant; 
Verum Normannos nequeunt tolerare feroces. 
Cultores Christi, dum gens Agarena resistit, 
Non perferre valet; fugiunt, nostrique sequuntur, 
Multos prosternunt gladiis, et cuspide multos. 
Moenibus e summis volat undique missile telum; 
Saxaque cum pilis iacientes laedere temptant 
Corpora nostrorum. Nostri vi moenibus urbis 
Hos impellentes, laeti sua castra requirunt. 
Inde Panormenses Affros accire laborant 
Auxilio, quorum sibi viribus associatis, 
Quod non sunt ausi terra committere bellum, 
Commisere mari. Bellantibus hoc elementum 
Commodius credunt. Instructis ergo carinis 
Exigit ut belli navalis rite paratus, 
Proque repellendis saxorum vel iaculorum 
Ictibus obtectis rubicundis undique filtris, 
Ad pugnam veniunt sub condicione virili, 
Ut quo iure viri vel vivant vel moriantur. 
Mandat Normannis, Calabris, Barensibus, Argis 
Dux a se captis, muniri corpore Christi; 
Quo iubet accepto cum sanguine bella subire. 
Tali tuta cibo procedit turba fidelis, 
Navibus aptatis quo praevaluere paratu. 
Perfida gens totum lituis sonituque tubarum 
Magnarumque replet vocum clamoribus aequor. 
Christicolae contra suffragia sola petentes 
Principis aeterni, cuius sunt carne refecti, 
Nullo terrentur clangore, sed acriter illis 
Obstant, et feriunt quassantque viriliter hostes. 
Principio naves Affrae Siculaeque resistunt; 
Nutu divino tandem cessere coactae, 
Cumque fugam peterent, aliquot capiuntur earum, 
Quaedam submersae pereunt, pleraeque frequenti 
Remorum ductu vix evasere fugaces. 
Dum portum subeunt, mox opposuere cathenas, 
Cum quibus aequoreos aditus prohibere solebant. 
His etiam fractis, quasdam de navibus horum 
Christicolae capiunt, flammis plerasque perurunt. 
Dat validas animo ducis haec victoria vires. 
Hinc pervadendam solers intentus ad urbem, 
Molitur variis conatibus ut capiatur. 
Muniri pedites fundis facit atque sagittis; 
Armatos equites secum procedere iussit. 
Accedunt muro pedites, et moenia saxis 
Ac telis quatiunt. Egressus iniquus ab urbe 
Obstat eis populus, quem non perferre valentes 
Diffugiunt pedites. Quos dux ut cedere vidit 
Diffusos campis, legiones protinus omnes 
Bella dato signo monet incunctanter adire, 
Voce manuque suos sicut dux strenuus hortans. 
Paulisper Siculi commixto Marte morati, 
Ad ducis aspectum tremefacti terga dederunt. 
Dux ferit atque suos hortatur terga ferire 
Perversae gentis, nec caedere desinit hostes, 
Adversae portas dum perveniatur ad urbis. 
Gens comitata ducem diversis sauciat hostem 
Vulneribus, quosdam gladiis, et cuspide quosdam, 
Multos fundali iactut plerosque sagittis; 
Unde supergrediens caesorum corpora, temptat 
Cum Siculis portas fugientibus urbis adire, 
Ut finem tanto praeberet capta labori. 
Sed cives portis adhibent dum claustra seratis, 
Non modicam partem foris exclusere suorum. 
Impetus hostilis tantis terroribus urbem 
Implet, ut exclusos caedi permiserit omnes. 
Robertus quamquam longo certamine vidit 
Diffisos equites, coeptis insistere poscit.
 

 
« Virtus vestra, viri, varios experta labores, 
Vel modo laudis, ait, vel erit modo digna repulsae. 
Urbs inimica Deo, divini nescia cultus, 
Subdita daemonibus, veteri spoliata vigore, 
Iam quasi fracta tremit. Si vos instare potenter 
Viderit, obstandi nullos meditabitur ausus; 
At si deficitis, cras viribus haec reparatis 
Acrius obstabit. Dum tempus adesse videtis, 
Currite! dura capi, Christo miserante, patebit. 
Difficilem quemvis facilem facit ipse laborem. 
Hoc duce confisi, bellis imponite finem, 
Atque invadendam cuncti properemus ad urbem ». 
His animat dictis Robertus corda suorum. 
Ascensis scalis properant conscendere muros, 
Seque voluntati promtos ducis affore spondent. 
Sic auriga bonus veloces cedere cursu 
Dum cognoscit equos, parcit, patiturque morari; 
Inde reformatos reparatis flatibus ire 
Coeptum cogit iter, stimulisque frequentibus urget, 
Dum cursum peragant, et eos praecedere victi 
Vincere qui soleant, cauto ducente magistro. 
Dux ubi persensit capiendis moenibus omnes 
Insudare suos, insudat et ipse ferendis 
Sollicitus scalis; ut progrediantur ad alta 
Praecipit inde suis. Illi conscendere muros 
Unanimes properant; e contra tota Panori 
Gens astat muris per propugnacula sparsa.
 

 
Unus utrique labor populo, diversa sed illis 
Causa fuit; cupit hic urbem capere, ille tueri; 
Altera pars pro se, pro natis, coniuge constat, 
Altera grata duci fieri studet urbe subacta. 
Dum tanto populus confligit uterque labore, 
Prospera Roberto fuit et miserabilis urbi 
Actio fortunae, subito quia coetus equestris 
Egressus scalis murorum dum petit alta, 
Propugnatores Siculi dant terga trementes. 
Urbe nova capta veteri clauduntur in urbe. 
Gens Agarena, videns se viribus omnibus esse 
Exutam, tota spe deficiente salutis
 

 
Supplicitel poscit, miseros miseratw ut eius 
Respiciat casus, neque dux condigna rependat. 
Cuncta duci dedunt, se tantum vivere poscunt. 
Deditione sui facta meruere favorem 
Esorare ducis placidi; promittitur illis 
Gratia. cum vita. Nullum proscribere curat, 
Observansque fidem promissi, laedere nullum, 
Quamvis gentiles essent, molitur eorum. 
Omnes subiectos sibi lance examinat aequa, 
Glorificansque Deum templi destruxit iniqui 
Omnes structuras, et qua muscheta solebat 
Esse prius, matris fabricavit Virginis aulam; 
Et quae Machamati fuerat cum daemone sedes, 
Sedes facta Dei, fit dignis ianua coeli. 
Munia castrorum fecit robusta parari, 
Tuta quibus contra Siculos sua turba maneret, 
Addidit et puteos alimentaque commoda castris. 
Obsidibus sumptis aliquot castrisque paratis, 
Reginam remeat Robertus victor ad urbem, 
Nominis eiusdem quodam remanente Panormi 
Milite, qui Siculis datur amiratus haberi. 
Omnes cum Stephano Paterano protinus Argos, 
Qui Bari fuerant capti, permisit abire. 
Sic impunitos quia dux placidissimus hostes 
Dimittebat, eis ut amantibus ipse placebat. 
Barinis, Calabris, dux obsidibusque Panormi 
Militibusque suis vadit comitatus ad urbis 
Moenia Melfensis. Caput haec erat urbibus illis 
Omnibus, est et adhuc, quas continet Appula tellus. 
Illius comites regionis et undique clari 
Confluxere viri; vult quisque revisere tanti 
Principis aspectum; Petro genitore creatus 
Praedicto solus Petrus huc accedere sprevit. 
Huius, defuncto Gosfrido fratre priori, 
Ius patrium manibus successerat atque nepotum, 
Donec provectus soboles fraterna Ricardus 
Esset ad aetatem dominandi legibus aptam. 
Dus Petro suspectus erat, quia prorsus eunti 
Ad fines Siculos vires adhibere negarat. 
Dux tamen ablata formidine convocat illum, 
Et sibi concessum dicens a fratre Tarentum, 
Fraterni repetit ius muneris. Ipse negavit 
Reddere quae fuerant armis superata paternis. 
Hac gravis inter eos oritur dissensio causa; 
Ac veniens Andrun, varios ad bella paratus 
Coepit irure Petrus; nova praecipit arma parari, 
Auget militiam, suffragia poscit ubique, 
Quaeque sui iuris servari tuta laborat. 
Interea Tranum praeclari nominis urbem 
Divitiis, armis et multa gente repletam, 
Obsidione parat dux subdere. Petrus ad urbem 
Electos bis sex equites agit, ut sibi aves 
Alliceret monitis, confortarentur et eius 
Aspectu viso. Qui dum sua verba loquendo 
Protrahit in longum, subito Robertus et eius 
Diffusus campis apparuit undique miles. 
Obsessi cives decies iam quinque diebus 
Convellere Petrum simul intra moenia clausum; 
Orant, ut faveat comes urbis deditioni: 
Damna quidem nequeunt perferre diutius urbis. 
Hoc primo fieri nimio moerore gravatus 
Ille negat; tandem lacrimans, cogentibus illis, 
Poscit cum sociis ut liber abire sinatur; 
Sicque duci fieri concessit deditionem. 
A duce non patitur discedens urbe videri 
Atque ducem voluit nullatenus ipse videre, 
Tam ducis horrendum ducebat cernere vultum. 
Trani, cuius erat laus clarior, urbe recepta, 
Se Iuvenacenses dedunt et Buxilienses. 
Buxiliae Petri fuerant, Iuvenacus Amici, 
Cui patruus Petri pater extitit. Hunc, quia fratri 
Contulit auxilium, dux oderat, et quia fines 
Dalmaticos sine velle suo temptavit adire. 
His dux espertis, cupiens sibi subdere Petrum, 
Obsidione parat circumvallare Coretum.
 

 
Petrus, ut hunc audit castrum circumdare castris, 
Non audens armis contendere, moenibus Andri 
Escipitur tutus. Qui dum prodisset ab Andro, 
Tranensi praedam deferre profectus ab urbe,
 

 
Atque equites essent decies hunc quinque secuti, 
Guido quater denos eqtutes induxerat urbi,
 

 
Ex ducis edicto, germanus coniugis dus. 
Egreditur subito, diffuso milite campis. 
Inde Petrum capiunt, et se prius inficiatum 
Praesentare duci vel praesentare coactum. 
Imposuit finem ducis haec captura labori. 
Sed tandem fidei iurando iure ligatus
 

 
Solvitur, et recipit quae perdidit omnia Petrus. 
Liber abit, solo Trani privatus honore.
 

 
Interea ducis egregii populosa frequenter 
Poscit Amalfis opem, cui vectigalia dudum 
Annua detulerat, nimis impugnante Gisulfo, 
Semper turbatam terraque marique reclamans. 
Robertus questu populi stimulante, Gisulfo
 

 
Mandat Amalficolas cesset vexare, tributum 
Ferre sibi solitos; veteris corrumpere nolit 
Foedus amicitiae; cessare sororius illum
 

 
Cogat amor; meritasque vices se reddere spondet. 
Haec sibi legatis mandata ferentibus ille
 

 
Dicta superba refert; negat esse sua fruiturum 
Pace ducem, nisi digna sibi famulamina solvat.
 

 
Non perferre valens tanti responsa tumoris, 
Fervidus innumera comitatus gente Salernum 
Dux adit, et terrae parat et maris obsidionem. 
Quartus erat mensis completus ab obsidione; 
Tanta fames miserae cives invaserat urbis,
 

 
Ut canibus vel equis vel muribus aut asinorum 
Turba cadaveribus vix vivere posset edendo.
 

 
Egressus quidam patre civis in urbe relicto 
In castris aderat. Canis hunc rimata sagaci 
Nare petit, laribus fuerat quae fota paternis. 
Huic dabat ille cibos, et postquam sufficienti 
Pasta cibo fuerat, circa praecordia quosdam 
Apposito sacco panes inferre solebat, 
Quorum commoditas vitae foret apta diurnae. 
Hos celeri cursu rediens—mirabile dictu— 
Et nusquam remorans canis ad sua tecta ferebat; 
Sic alimenta sagax dominoque sibique parabat. 
Esuriem tantam quidam non ferre valentes, 
Egressi cives octavi tempore mensis, 
Interrupta duci Roberto moenia pandunt, 
Aptior ingressus potuit qua parte videri. 
Terruit urbs animum Roberto capta Gisulfi. 
Conscendit tumm, quae facta cacumine montis 
Praeminet urbanis, natura cuius et arte 
Est gravis accessus; non hac munitior arce 
Omnibus Italiae regionibus ulla videtur. 
Expugnat validis Robertus viribus arcem. 
At valido cum forte ducis petraria saxi 
Ictu dimissi perculsa fuisset ab alto, 
Avulsum lignum Roberti nobile pectus 
Sauciat incauti; sed non post tempore multo, 
Auxiliante Deo, recipit caro laesa salutem. 
Redditus incolumis, magis expugnare Gisulfum 
Nititur. Ille suam fortunam dum videt esse 
Casibus extremis positam, quia nulla salutis 
Spes erat, arbitrio sese ducis et sua dedit; 
Orat sola sibi libertas detur eundi, 
Iusque duci proprium dimittens, liber abivit. 
Gregorium papam spoliatus honore Salerni 
Appetiit primum. Venientem papa benigne 
Suscipit, et regio Campanica traditur illi. 
Urbe triumphata gaudet Robertus et arce, 
Et ne posterius sibi gens infida repugnet, 
Munivit summam fidis custodibus arcem. 
Inferiore situ fit inexpugnabile castrum, 
Quo sibi subiecti valeant consistere tuti.        
Urbs Latii non est hac deliciosior urbe;         
   Frugibus, arboribus vinoque redundat et unda;     
   Non ibi poma, nuces, non pulchra palatia desunt,     
  Non species muliebris abest probitasque virorum. 
   Altera planiciem pars obtinet, altera montem, 
  Et quodcunque velis terrave marive ministrat. 
   Hac adquisita simul adquisivit Amalfin. 
   Urbs haec dives opum, populoque referta videtur, 
  Nulla magis locuples argento, vestibus, auro,      
   Partibus innumeris. Hac plurimus urbe moratur 
  Nauta, maris coelique vias aperire peritus. 
   Huc et Alesandri diversa feruntur ab urbe, 
   Regis et Antiochi; gens haec freta plurima transit;    
   His Arabes, Libi, Siculi noscuntur et Afri:      
   Haec gens est totum notissima paene per orbem     
  Et mercanda ferens et amans mercata referre. 
    His sibi subiectis, quae disponenda fuere      
   Omnia disponit; Troiam dux ipse revisit. 
   Dumque moraretur Troianae moenibus urbis, 
   Nobilis advenit Lambardus marchio quidam,       
  Nobilibus patriae multis comitantibus illum. 
   Azo vocatus erat; secum deduxit Hugonem 
   Illustrem natum; ducis huic ut filia detur 
   Exigit in sponsam. Comites proceresque vocari 
   Quaque facit super his dux consulturus ab urbe. 
  Horum consiliis Roberti filia nato 
   Traditur Azonis; taedas ex more iugales 
  Et convivando celebrant et multa ferendo. 
   Cunctis, coniugii quae postulat ordo, peractis, 
   Sollicitat comites dux et quoscunque potentes,     
  Dona petens, laeti quibus et vir et uxor abire     
   Donati valeant. Nec enim prius, imperiales 
   Altera cum proles thalamos Michael adisset 
Quodlibet auxilium dederant. Communiter illi 
Omnes tristantur, quasi vectigalia posci
 

 
A duce mirantes; sed non obstare valentes, 
Et mulos et equos diversaque munera praebent. 
His generum donans, addens sua, classe parata 
Ad sua cum magno patremque remisit honore. 
Normanni comites conquesti saepe vicissim 
 A duce tractari se tam male tamque moleste, 
Occuluere diu male fidi pectoris iram. 
Tandem consiliis Iordanem patre Ricardo 
Participant natum; patruo simul omnia pandunt 
Rannulfo comiti; quorum sibi consociatis
 

 
 Fisi praesidiis, Petrus et Gosfridus aperta 
Mentis fraude ducem coepere lacessere bellis. 
Amissaeque nepos-terrae memor Abagelardus, 
Filius Unfredi, toto conamine temptat 
Infestare ducem, socio Gradilone, sororem
 

 
 Cui dedit uxorem. Nec Balduinus eorum 
Defuit auxiliis, et lingua doctus et armis. 
His comes Henricus, comes et sociatus Amicus, 
Doctior his derat Robertus de Scabioso 
Monte comes dictus, Gosfredi frater, et ambo
 

 
Orti germana fuerant ducis. Ira nepotes 
Accendebat in hunc cunctis praestare volentem. 
Omnes hi privare ducem conantur honore. 
Haec dissensio non loca concutit Appula tantum, 
Sed Catabris etiam ac Lucanis regnat in oris
 

 
Nec non Campanis. Metus est hostilis ubique; 
Latronum rabies passim bachatur, et omnes 
Per partes Italas raptorum copia crevit. 
In partes varias Normannica contio tendit; 
Sed quamvis hostes essent ducis agmine plures,
 

 
Pars bello melior Roberto semper adhaeret. 
Redditur urbs Petro Tranensis, et Abagelardo,
 

 
Coniuge prole data, dedit Argiricius urbem 
Egregiam Bari, quam dux commiserat ipsi. 
Non tamen, urbibus his hac tempestate remotis, 
Gens ab amore ducis Iuvenaci fida recedit. 
Unanimes optant parere fideliter illi. 
Argiricius hos monet ut reddatur Amico 
Urbs, sua quae fuerit; quam si non reddere vellent, 
Obsidibus natis hunc se donare minatur 
A duce commissis dudum sibi. Non tamen illi 
Postposuere fidem, contempto prolis amore, 
Seque duci dicunt servare perhenniter illam. 
Hanc adipiscendam multis stipatus ad urbem 
Cum Petri comitis oomitatu vadit Amicus. 
Affuit obsessae simul Argiricius urbi 
Cum populo Bari, Trani pariterque Choreti. 
Andrenses etiam cum Buxiliensibus assunt. 
Gens Iuvenacensis non obsidione vel armis 
Territa stat fortis; defendere moenia « at, 
Et ponit vigiles, obsistit et acriter illis, 
Qui foris insistunt. Hi pugnant, illa repugnat. 
Impugnata licet terra marique fuisset, 
Arte capi nulla valuit. Legatus ab urbe 
Forte Betontina fictos deferre iubetur 
Rumores; caute Guilerrnus adinvenit illos 
Filius Ivonis, cui dux concesserat urbem. 
« Ecce Rogerus adest Roberti filius », inquit 
Nuncius, « et multas equitum peditumque catervas 
Dux sibi ducendas dedit ». Hunc properasse putantes, 
Diffugiunt cuncti quos urbis ad obsidionem 
Duxerat, ut captam sibi subdere possit, Amicus. 
Dux licet audierit tot convenisse rebelles, 
Nullo concutitur terrore; vel arte vel armis 
Omnes exsuperat; monitis quam dulcibus illos 
Allicit, hos bello domitat; versutus et audax 
Novit utrosque modos; adimit sua castra quibusdam, 
Quosdam blanditiis verborum commovet ultro 
Tradere, quae nequeunt violento marte parari. 
Sic iuxta Bradanum dimissa flumen equestri
 

 
Gente sua, Calabras cum parte profectus ad oras, 
Et Cusentinos sibi pacificavit, et illos 
Deduxit rediens ad bella pedestria promtos.
 

 
His comitatus abit; tamen erogat ante sequaci, 
Quod potuit, populo. Properat confligere contra 
Omnes infidos. Iuvenacus fida recepit
 

 
Hinc equites aliquot. Qua noverat Abagelardum 
Esse, petit primum violento robore Barum. 
Barensis populus numero confisus et eius
 

 
Quem sequitur ductu, ducis utpote Marte valentis 
Cum duce congreditur. Lorica sed Abagelardi
 

 
Cuspide perfoditur; corpus perfossa tueri 
Non valet armati; bellorum saucius ultra 
Vim perferre nequit; sua gens fugit urbis adusque 
Moenia. Robertus Iuvenacum victor adire
 

 
Mox parat. Huic properat procedere turba fidelis 
Obvia. Quis posset tantas expromere grates,
 

 
Quantas cuique refert! Läudat communiter omnes, 
Pignoribus caris quia praeposuere tenorem
 

 
Promissae fidei. Tunc omnibus oscula praebens, 
« Ne timeatis, ait; non deformabit Amicus
 

 
Quemlibet ex pueris, omni quia postulat arte 
Ut mea reddatur sibi gratia ». Taliter illi
 

 
Respondet populus: « Tua nos praecepta paratos 
Crede sequi, totam domino committere curam
 

 
Natorum; quia nullus amor removere valebit 
Nos ab amore tuo. Tantum servator amoris 
Sis petimus nostri dominator et esto benignus ». 
Auditis populi precibus favet ille precantis. 
Annis tota sui tribus est solvenda tributi 
Pactio, dimidii concessa perenniter illis.
 

 
His ita dimissis properat remeare Salernum. 
Dum redit, hostiles vicos et castra subacta 
Donat militibus. Faciebat proelia saepe 
Diversis diversa locis. Fortuna favoris 
Auxilium praebebat ei, quod, dum male fida 
Ascolus appetitur, certamine captus equestri
 

 
Vi capit; hic Gradilo privatur lumine captus, 
Testibus exuitur; sed Balduinus habere 
Illaesos artus permittitur; hunc tamen arcent 
Carcere custodes, quia faveat Abagelardo.
 

 
Pervenit his gestis, quo coeperat ire, Salernum. 
A Iordane duci poscentes foedera pacis 
Assunt legati. Dux, ni discordia cesset, 
Dilapsura brevi quia plurima praemeditatus 
Commoda, legatis placido respondet amore. 
Inducias ponit; fit sponsio colloquiorum, 
Constituitque diem. Legati non sine magna 
Laetitia redeunt, quia tam gratanter ab ipso 
Suscepti fuerant, et nuntia laeta reportant. 
Iordani placuere satis quaecunque recensent. 
Hoc infra tempus Iuvenacum mittere quosdam 
Dus equites lectos procurans, praeciplt illis 
Non tantum prodesse suis, sed obesse laborent 
Hostibus, hosque modo poterunt quocunque molestent. 
Hii postquam longo—nec enim fas pergere recto 
His erat—adveniunt Iuvenacum tramite ducti 
Callibus obliquis, aderat quia plutimus hostis, 
Infestare ducis coepere viriliter hostes; 
Quique prius soliti fuerant inferre rapinas, 
Se doluere pati; nequeunt incedere tuti. 
Iordanis princeps et dux studuere statuto 
Ire die Sarnum. Pax firma fit inter utrumque; 
Est cum Rannulfo simili firmata tenore. 
Alter erat patruus Iordanis, avunculus alter. 
His ita sedatis, dux Appula castra requirit, 
Et Spinaciolum, muro quod Amicus et armis 
Munierat castrum, quo non cum milite pauco 
Filius eius erat, equites comprendit et omnes. 
Filius est solus fugiens elapsus Amici.
 

 
Perdere plura timens pacem deposcit Amicus. 
Dux illi placidus favet, obsidibusque receptis 
Laetificat moestos reddendo pignora patres, 
Et Iuvenacenses desistunt plangere matres.
 

 
Perterrent tumidos haec foedera facta nepotes; 
Roberti comitis dux Gofridique nepotum
 

 
Non mala respexit tolerata, sed immemor irae, 
Dum veniam poscunt, indulget avunculus illis. 
His fisus sociis, comitatus milite multo, 
Obsedit Barum. Socer Argiricius huius 
Qui solus pacem vitaverat Abagelardi, 
Urbe ducem recipit, genero qui pacis et urbis 
Extorri facto ducis est reparatus amori.
 

 
Sic quia pace ducis non fungitur Abagelardus, 
Et patrii iuris loca deserit, et Danaorum 
Exul adit terras, cum rector Alexius esset 
Imperii: clemens hunc suscipit ille benigne,
 

 
Tractat honorifice, dat multa. Sed invida, nulli 
Parcere quae curat, iuveniles mors subit artus; 
Quique regressurum se credidit esse potentem 
Diversi generis cum fascibus atque triumphis, 
Exul apud Danaos et mortuus est et humatus.
 

 
Dux sibi coniunctis Barensibus obsidet auctis 
Agminibus Tranum, Petro stimulante rebelle. 
Hac dux uxorem dimittit in obsidione.
 

 
Non sine militibus multis petit ipse Tarentum; 
Protinus obsessum terraque marique recepit. 
Hinc positis castris Castellum victor Aneti
 

 
Obsidet. Inde Petrum comitem miserabilis angit 
Anxietas, quia visa duci fortuna favere
 

 
Est inimica sibi, pacem veniamque requirit. 
Dux per legatos, quos miserat ille, relegat, 
Ut sibi cum Trano Castellum donet Aneti; 
Ni dabit ista, frui non pace merebitur eius. 
Vestibus incultis Petrus est ad castra profectus; 
Subintrat, veniam pacis cum foedere poscens. 
Custodes castri vocat et descendere iussit 
Turribus; hi iussi Roberto moenia tradunt. 
Tradidit et Tranum, duas ut sibi gratia detur, 
Efficiturque suus iurando iure fidelis. 
Cervices rigidas sic dux astutus et audax 
Flectere, sic finem bellis imponere novit.
 

 
Explicit liber tertius. 
 

 

 
INCIPIT QUARTUS
 

 
His Michael solii deiectus ab arce diebus, 
Cuius in insontem Romanum dira voluntas 
Arserat indigne, socio sibi fratre repulso, 
Monachus efficitur. Roberti filia moeret 
Deponi socium; miser exulat ille coactus.
 

 
Urbibus et castris sibi circumquaque subactis, 
Appula dimittens loca dux parat ire Salernum. 
Partibus Esperiae, quem Barcilona tremebat, 
Venerat insignis comes hanc Raimondus ad urbem, 
Ut nuptura ducis detur sibi filia poscens. 
Huic maior natu nubtum datur. Altera nubsit 
Egregio comiti Francorum stemmate claro; 
Ebalus hic dictus, subcombere nescius hosti, 
Belligeras acies ad proelia ducere doctus 
Et facundus erat, linguaque manuque vigebat. 
Illis Gregorius Beneventum papa diebus 
Advenit. Urbs erat haec Romano subdita papae 
Atque sui iuris. Quia dux obsederat urbem, 
Aegre papa tulit. Veniam Robertus ut huius 
Impetret offensae, papae properavit ad urbem, 
Supplicat et pedibus sancti dans oscula patris, 
Suscipitur (tanti persona vigoris honore 
Digna videbatur), considere papa coegit. 
Soliloquum, cunctis astantibus inde remotis, 
Consilium tenuere diu; tum papa fideles 
Convocat; ex papae secretum iussibus horum 
Panditur; allatus liber est evangeliorum; 
Dux papae iurat, fuerit dum vita superstes, 
Observaturum fidei se iura perhennis 
Ecclesiae sanctae, totus cui subiacet orbis. 
Romani regni sibi promisisse coronam 
Papa ferebatur, quia rex Henricus ab illo 
Damnatus fuerat propter commissa nefandis 
Accumulata modis. Nec enim venundare sanctas 
Ecclesias veritus, perversum dogma colebat 
Symonis, et nullum donabat pontificali 
Culmine praeter eos, qui maxama dona tulissent. 
Incestus etiam turpes et turpe subire 
Ausus adulterium, vitam ducebat iniquam; 
Sacrilegus, moechus, consortia nulla proborum, 
Sed reprobi coetus collegia semper amabat. 
His vitiis virtus sancti contraria papae 
Gregorii, regno deponi iudicat illum. 
Saxonibus mandat perhiberi rex apud ipsos 
Desinat ulterius, totis et viribus obstent; 
Accitosque duces Guelfumque ducemque Rodulfum 
Admonet, Henrico Petri pro parte resistant 
Et Pauli, Symon quibus insurrexerat alter. 
Esse putabatur concessa corona Rodulfo. 
Is sibi Saxonibus multo cum milite iunctis 
Indixit bellum papae venerabilis hosti. 
Et populus regi dampnato multus adhaeret, 
Ius patrium recolens, aliumque inducere nolens 
Haeredem regno. Grave fit certamen utrimque: 
Dura quidem gens est et cedere nescia; magnis 
Ictibus inter se, hinc Lotharingi, Saxones inde 
Certatim feriunt; alternis vulnera reddunt 
Vulneribus; stat quisque studens obstare vicissim; 
Et perhibentur ibi triginta caesa virorum 
Milia, sed neutro populo cedente Radulfus 
Occidit, et fessus populus defecit uterque. 
Se quasi victorem percepta morte Rodulfi 
Gaudens Henricus, quem regni depositorem 
Noverat esse sui, papam infestare laborat. 
Romam obsessurus magna cum gente venire 
Nititur. Hoc prudens comperto papa favorem 
Curat habere ducis, succurrat ut ipse labori 
Promptus ad arma suo, vires et deprimat hostis. 
Pacis perpetuae Beneventi foedere pacto, 
Gregorius Romam remeavit, duxque Salernum. 
Hac, Mathaee, tibi construxit in urbe decoris 
Aecclesiam miri; sibi nobilis aula paratur. 
Dedecus illatum genero prolique repulsae 
Sedibus augustis non sollicitudine parva 
Cor ducis accendit. Gravis haec iniuria multis 
Esse videbatur ducis: hanc desiderat ultum 
Ire. Senex quidam regni Nichoferus habenas 
Sumpserat, ignavus bello, tamen ingeniosa 
Mente sagax; contra furtiva pericula cautus, 
Imbellis, metuens plus quam metuendus habetur. 
Militiae princeps sustentat Alexius illum, 
Astuta ratione vigens et strenuus armis. 
Pectore clarus erat clarisque parentibus ortus. 
Annos iste suae plures aetatis ab ipso 
Flore iuventutis primaevo duxit in armis; 
Si quid oportebat fieri grave, non dubitabat 
Imperio sancto sibi praecipiente subire. 
Hostes imperii, Basilachius atque Brienus, 
Insignes Graeci, bellis opibusque potentes, 
Hoc duce sunt victi; victori cessit uterque. 
Nam sibi non longe dum congrederetur ab Urbe, 
Bellando victus cedit capiturque Brienus. 
Victus Alexina cessit Basilachius arte. 
Alter in alterius congressum dum properaret, 
Proxima castra die cedente locantur utrimque. 
Nocte fugam prudens simulavit Alexius illa, 
Castris dimissis, neque tota remota supellex 
Eius erat, quaedam tentoria fixa manebant. 
Haec dimissa fugae iumentaque luce sequenti 
Effecere fidem, castrisque relicta supellex. 
Contra se nullos ubi vidit adesse paratus 
Hostilis belli, castris sine gente relictis, 
Circumquaque suis Basilachius imperat ire, 
Siquos excipiunt ab equis vel gente tumultus,
 

 
Ut sibi notificent. Mussantis nulla cohortis 
Vox, nullus potuit sonus aut hinnitus equorum 
Audiri. Sperat Basilachius omnia tuta, 
Atque suis hostem pro viribus expavefactum 
Credit inisse fagam. Coenantem crapula somno 
Aggravat, et castris gens tota quieta iacebat. 
Callibus occultis advectus Alexius hostes 
Irrumpens subito perterruit. His, quia noctis 
Obstabant tenebrae, nusquam loca tuta patebant; 
Spes est nulla fugae; capiuntur et interimuntur. 
His sopor et vini dederat violentia multa 
Segnitiem; nec abire valent nec ad arma reverti. 
Lumine privatus Basilachius et tibi captus 
Legatur, nichil ipse videns, Nichofore, videndus, 
Imperio cuius praesumpserat esse rebellis. 
Impiger et cautus sic victor Alexius hastes 
Imperii multos armis superavit et arte. 
Dux transire volens mare praecipit arma parari, 
Militibusque suis se praestolentur Idrunthi 
Imperat; aptari naves facit; ipse Salerni, 
Undique dona petens et supplementa, moratur, 
Huc illuc apices non cessans mittere; secum 
Navibus ornatis fidas monet ire cohortes. 
Insolitum multis iter illud et acre videtur; 
Praeapue quibus uxores et pignora cara 
In domibus fuerant, non exercere volebant 
Militiam talem; sed verba minantia blandis 
Dus addens precibus, multos properare coegit. 
Conveniunt omnes, sicut mandatur, Hidronti. 
Dalmaticas naves oneri dux eligit aptas, 
Ausilio sibi quas gens miserat illa petitas: 
Has armis et equis sumptuque virisque repletas 
Ad Corifum mittit. Haec insula non procul urbe 
Distat Hidrontina. Placidis spirantibus auris 
Huc cito transitur; dimissis navibus illam 
Acriter invadunt equites ducis, atque timorem 
Omnibus incutiunt qui circumquaque morantur. 
Regni sede senex hac tempestate repulsus 
Praedictus fuerat; bellator Alexius illum 
Expulit iratus, quia non iniuria fratris 
Propter eum dimissa fuit, qui viribus auxit 
Imperium totis, tot nactus ab hoste triumphos. 
Omnibus imperii legionibus huic comitato, 
Praesidiis vacua facilis labor Urbe reperta 
Est superare senem; fit monachus ille coactus. 
Depraedanda tribus datur Urbs invasa diebus 
Dus quibus extiterat; manibus quoque sancta nefandis 
Atroces Persae loca non violare verentur. 
Ducit Alexius hos, magis ut timeatur, ad Urbem. 
Imperii regimen bellis bellator adeptus, 
Roberti genitae non parvum blandus honorem 
Exhibet, audierat quem velle venire, laborans 
Pacificare ducem, quo sic avertere mentem 
Posset ab inceptis. Sed mens ducis ardua nescit 
Cedere proposito; modico remoratus Idronti 
Tempore, praestolans adventum coniugis atque 
Multorum comitum, quos noverat ipse futuros 
Esse viae socios. Mentitus se Michaelein 
Venerat a Danais quidam seductor ad illum, 
Inmerito raptum ius imperiale reposcens, 
Se profugum lacrimans. Lacrimantem dux et honeste 
Suscipit et tractat, placidoque favore benignum 
Exhibet obsequium; populus quoque credulus omnis 
Assurgebat ei flexa cervice salutans. 
Hunc adhibens socium sibi dux, ut iustior esset 
Causa viae, secum, dum transfretat ipse, reducit. 
Ante tamen paulo quam transeat, accelerare 
Hunc regis mandata monent, quem papa notarat 
Regno privari censens, ut conferat illi 
Ausilium contra papam tumidosque Quirites, 
Qui facti fuerant non cum ratione rebelles. 
Tempore rex Romam veniens obsederat illo. 
Dux quamquam dederit placidi responsa favoris, 
Legati redeunt sine quolibet emolumento. 
Gregorio papae, cui pura mente favebat, 
Omnia notificat damnati nuncia regis, 
Seque fatetur iter nullatenus illud inisse, 
Adventum hostilem praenoscere si valuisset; 
Sed quia iam tantos compleverat ipse paratus, 
A tantis se posse negat desistere coeptis. 
Advenit interea coniunx, comitesque rogati. 
Egregiam sobolem multo spectante Rogerum 
Accersit populo, cunctisque videntibus illum 
Haeredem statuit, praeponit et omnibus illum, 
Ipse quibus praelatus erat. Dignissimus haeres 
Iste patris tanti, patruelibus atque paternis 
Moribus ornatus, quantae foret indolis, ipso 
Primaevae cultu virtutis significabat. 
Jus proprium Latii totius et Apula quaeque 
Cum Calabris Siculis loca dux dat habenda Rogero; 
Roberto comiti committitur atque Girardo; 
Alter fratre satus, fidissimus alter amator, 
Et virtutis amans erat et probitatis uterque. 
Hos rogat ut papae solatia, siqua valebunt, 
Non adhibere negent. Quod coeperat ipse subire 
Acceleravit iter, decies et quinque liburnis 
Adria sulcatur; Corifi tremit insula tanti 
Principis accessus electo milite fulti. 
Illa Botruntinam gens quae praecesserat urbem 
Ceperat; hunc Corifi genialibus urbs operumque 
Praedita praesidiis in deditione recepit; 
Obsidibusque datis, vehit insula tota tributum. 
Bundiciam nautae vi captam depopulantur. 
Magnae mentis eques Boamundus, filius alter 
Qui fuerat prima natus de coniuge, cunctis 
A duce deductis equitum peditumque catervis 
Militiae princeps praeponitur; imperat ipse 
Ut populus totus iussis obtemperet huius. 
Dirachium pater hinc et filius obsidet illinc; 
Obsessum superare mari terraque laborant. 
Hortatus fuerat iam saepe Georgius illuc 
Accelerare ducem; quia qui commiserat urbem, 
Audierat solii Nichiforum sede repulsum. 
Sed ducis aestivo perpessae tempore naves 
Naufragium impediere viam; navique procellis, 
In qua dux aderat, vehementibus undique fracta, 
Vix evadendi fuit impertita facultas. 
Delati panes pro corporibus recreandis 
Perfusi pluviis in frusta teruntur, et undis 
Littore proiectis olidi cumulantur acervi. 
Dux tristatur iter peragi non posse paratum. 
Aeris atque maris non fracto turbine, longas 
Hoc agitante moras, multos Paliologus Argos 
Dirachium duxit, pulsusque Georgius urbe 
Fraude fuit. Missum sibi gaudet Alexius hostem. 
Dux tamen a coeptis, ubi comperit affore tempus, 
Noluit avelli. Corifi prior insula cessit. 
Hinc Avellona simul urbibus atque quibusdam 
Littoreis captis, munitius esse quod audit, 
Dirachium obsedit. Quondam fuit urbs opulenta 
Magnaque praecipue tegulosis obsita muris. 
Rex Epirotarum dicier hanc Epidamnum 
Pyrrhus praecepit, quia fortia ferre Quiritum 
Bella Tarentinis sociatus non dubitavit. 
Inde frequens bellum varios et passa labores 
Evacuata viris fuit ad nihilumque redacta. 
Destructam spatio post composuere minori 
Zetus et Amphion et praecepere vocari 
Dirachium. Duacis hoc circumdatur obsidione. 
Fit pavor obsessae non parvus civibus urbis, 
Et vigiles statuunt; custodia fida per urbem 
Ponitur; imperio factam ducis obsidionem 
Notificant, et opem legatis poscere curant. 
Obpugnare modis dux nititur omnibus urbem, 
Atque operis miri fabricatur lignea turris. 
Hanc super est ingens erecta petraria, magnos 
Proiciens iactus, ut moenia diruat urbis. 
Assidue cives augeri castra videntes, 
Omnia vastari, praedas accedere magnas, 
Hibernique domos pro frigoris aedificari 
Incursu, vana spe quae deceperat illos 
Hostilis reditus, coepere carere coacti. 
Stare ducem credunt, et non abscedere velle, 
Dum sibi subdat et hanc, alias qui subdidit urbes. 
Legatos mittunt; cur venerit ille requirunt. 
Dux venisse refert se, regni sede repulsus 
Immerito Michael ut restituatur honori. 
Illi promittunt urbis, quos ipse petebat, 
Ingressus numquam viso Michaele negandos. 
Cornicinum sonitu circumdatus atque tubarum 
Et plectris, qui se Michaelem finxerat esse, 
More coronatus deducitur imperiali, 
Circumvallatus cantantibus undique turbis. 
Unanimi cives, hunc ut videre, cachinno 
Visum derident dicentes: « Iste solebat 
Crateras mensis plenos deferre Lieo, 
Et de pincernis erat inferioribus unus ».
 

 
Postquam Robertum cognovit Alexius urbes 
Invasisse suas, veritus ne subdat et urbem 
Dux sibi Dirachii, magna cum gente paravit 
Occursare duci. Bellis navalibus illi 
Praemonuit sociam pugnando resistere gentem. 
Non ignara quidem belli navalis et audax 
Gens erat haec; illam populosa Venetia misit, 
Imperii prece, dives opum divesque virorum, 
Qua sinus Adriacis interlitus ultimus undis 
Subiacet Arcturo. Sunt huius moenia gentis 
Circumsepta mari; non ab aedibus alter ad aedes 
Alterius transire potest, nisi lintre vehatur.
 

 
Semper aquis habitant; gens nulla valentior ista 
Aequoreis bellis, ratiumque per aequora ductu. 
Civibus obsessis hortatur Alexius illos 
Auxilium conferre, suas et ducere naves, 
Et pugnare ducis cum navibus, ut superatis 
Hostibus his bello, facilis labor esset inire 
In terris bellum, populo ducis extenuato. 
Imperio parent, ducis et cum navibus ire 
Pugnatum properant. Iam vesper adesse diei 
Coeperat; occurrunt naves ducis, at quia noctis 
Hora propinquabat, bellum differtur utrimque. 
Crastina progrediens aurora fugaverat umbras; 
Ad bellum populus navale paratur uterque. 
Amplius huius erat quia gnara Venetica belli 
Gens, ruit audacter; classis ducis expavefacta 
Ad portum fugitiva redit, sic pugna remansit. 
Ter redeunte die gens multa Venetica portum 
Appetit, et naves Roberti marte lacessit. 
Gens comitata ducem cum Dalmaticis Ragusea 
Telorum crebris consternit iactibus aequor; 
Non tamen a portu procul audent ducere naves. 
Castrorum dederat tutum vicinia portum. 
Funibus incisis quasdam violenter ab ipso 
Littore propulsas vi turba Venetica ducit. 
Non hoc terretur ducis imperterrita casu 
Mens aliud meditans, et adhuc certare paratu 
Maiori statuens, aliasque adducere naves, 
Quae plus ferre queant et plus inferre laboris. 
Facta libens turbae victricis Alexius audit. 
Roberto soliti, quos insula quaeque fovebat, 
Ferre tributa, mari naves minus esse valentes 
Dum ducis accipiunt, aequa feritate rebelles 
Proponunt fieri. Laus personat imperialis. 
Imperii iussu, ne belli praescius hostis 
Cautelas adhibens ventura pericula vitet, 
Montibus et fluviis munitur transitus omnis. 
Irruere incauto sic sperat Alexius hoste, 
Invictumque ducem assultu superare latenti. 
Innumeras ducit varia de gente catervas. 
Maxima barbaricae cum Graecis copia gentis 
Hunc comitabatur; tamen ire Basilius ante, 
Electorum equitum secum duo milia ducens, 
Castraque Roberti ducis explorare iubetur. 
Mesopotamites erat hic, bellique labores 
Expertus varios. Sequitur praecepta iubentis; 
Cumque Botrontinae fieret iam proximus urbi, 
Rumor adest, equites ducis haud procul ire, ferentes 
Non modicam praedam. Cum pars iam multa fuisset 
Sauaa Tutchorum, quos duxerat ille, sagittis, 
Marte mori potius, quam cedere turpiter Argis 
Unanimes statuunt, et convertuntur in hostes, 
Gente coartata, quo praevaluere paratu. 
Turchi terrentur conversis hostibus, illos 
Acriter obniti graviterque ferire videntes. 
Agmine stare nequit fugiente Basilius horum, 
Et capitur fugiens. Acies normanica captum 
Praesentare duci properat. Robertus ab illo 
Omnia perquirit: quid temptet Alexius in se 
Vel quid inire velit; quantas ad bella cohortes 
Moverit. Adventum postquam dux esse propinquum 
Hostilem didicit, quantis et Alexius illum 
Impetat agminibus, proceres quos duxerat omnes 
Convocat; accitis quae noverat omnia pandit, 
Et quid opus facto sit consulit. Effera quorum 
Mens erat, audaci dimittere castra quibusdam 
Consilio placuit, venientibus indubitanter 
Hostibus occurrens ut terreat impetus illos. 
Esse refert melius dux, non abscedere castris, 
Copia dum propius conspecta sit imperialis, 
Et frustra quaeri vincendi praedicat artem, 
Cum nisi de coelo nulli victoria detur. 
Is licet egregios equites sibi sciret adesse, 
Nil ineundo tamen temerarius esse volebat. 
Congressura quidem gens innumerabilis esse 
Dicebatur ei, nec adhuc natura virorum 
Nota sibi fuerat; catus unde sagaciter omnes 
Ordinat ante suos, et quaeque paranda coaptat. 
Non a Dirachio procul expectare volebat 
Hostiles cuneos. Subito venientibus illis 
More locustarum montes et plana teguntur. 
Proximus oceano iam sol erat, unde nec illis 
Bella subire, nec his placuit; dant membra quieti. 
Dirachii populo mandarat Alexius omni, 
Hostis congressi post terga venire studeret, 
Ut tutus fieri nec retro nec ante valeret. 
Castra cremat veniente die dux providus horum 
Ut duce digresso sit fas irrumpere nulli. 
Commovit prior ipse suas ad bella cohortes. 
Agmina plura movens occurrit Alexius illi. 
Cum Langobardis Calabri terrentur, et omnis 
Pene fugam petiit, fuerat qui sub duce nauta; 
Ipsaque concursu primo terretur equestris 
Gens ducis, hostilis dum praegravat impetus illam. 
Venit ad angustos transgresso flumine quosdam 
Haec incauta locos. Dus, nequis ab urbe venire 
Contra se posset vel ad urbem pergere, pontem 
Fecerat everti. Loca dum sic arta suorum 
Impediunt aditus, vehementi nube teguntur 
Undique telorum, nec maior visa refertur 
Grando sagittarum; locus et quia tutus abesse 
Coeperat interea, cum nec pugnare valerent 
Cedere nec retro, se dilatare laborant 
Praecipitando mari, quia non minus hostibus ipsa 
Turba coartatis sibi plebibus officiebat: 
Aspera Normannis angustia tanta videtur. 
Imperialis eos exercitus exsuperatos 
Defecisse putans, classisque Venetica, victos 
Quod caperet sperans, quae proxima nabat in undis, 
Aggreditur spoliis inhians agitare rapinas. 
Arripiuntur equi diversaque sarcina rerum, 
Quas ducis accelerans ad proelia spreverat agmen. 
Interea digressa mari vix se sociare 
Turba duci valuit, qui praetergressus iniqui 
Exitiale loci multo sudore periclum, 
In primis aderat. Quem iusserat hic, acierum 
Ordo prior mutatus erat; miseranda locorum 
Omnia mutari sic artatura coegit. 
Gaudet adesse suos, et paucis vocibus illos 
Dux prior hortatur, solum tutamen in armis 
Affore conclamans, et si dant terga Pelasgis, 
Quemque trucidandum pecorino more minatur; 
Captivis vitam morti praenunciat aequam. 
His hortamentis accendit corda suorum, 
Et licet innumeras videat properare catervas 
Pariis Alexinae, vexillo, quod sibi papa 
Ad Petri dederat summi pastoris honorem, 
Et meritis sancti, cuius fabricaverat aedes, 
Mathaei fidens, non diffidenter in hostem 
Irruit, atque ferox obsessa non procul urbe 
Commisit bellum. Superatur Alexius, atque 
Terga dedere sui, quia plus quam milia quinque 
Argolicae gentis sunt hoc certamine caesa; 
Pars quoque Turchorum cum Graecis interit ingens, 
Captus et armorum varius nitor est et equorum, 
Captaque sunt Danaum diversi signa decoris. 
Vis equites de gente duas potuere perempti 
Cerni triginta. Lacrimatur Alexius, hostem 
Praevaluisse sibi, cui nec par copia gentis, 
Nec par census erat, discedit saucius ipse, 
Cogitur et lacrimans inglorius ille reverti, 
Gloria cui fuerat frustra sperata triumphi. 
Uxor in hoc bello Roberti forte sagitta 
Quadam laesa fuit. Quae vulnere territa, nullam 
Dum sperabat opem, se pene subegerat hosti: 
Navigio cuius se commendare volebat, 
Instantis metuens vicina pericula lethi. 
Hanc Deus eripuit, fieri ludibria nolens 
Matronae tantae tam nobilis et venerandae. 
Occidit hoc bello regni spoliatus honore 
Constantinus, et est subhumatus honore decenti. 
Dirachii proceres amisit Graecia multos, 
Quorum per campos inhumata cadavera tabent.
 

 
Dux in Alexinis remorari tempore castris 
Non multo propter putrefacta cadavera curat. 
Imperii iussis gens fida Venetica servat 
Urbem Durachii. Dux hac digressus ab urbe 
Pervenit ad quendam, cui nomen Divalis, amnem. 
Hic sibi castellum fabricans, loca se comitatos 
Per diversa locat, quibus incumbente pruina 
Temporis hyberni securi vivere possent. 
Gens cruciat variis plerosque Venetica poenis 
Cum duce transgressos, non hunc ad bella secutos, 
Oui profugi fuerant. Studiis servilibus illos 
Addicunt; alios ergastula carceris artant 
Ad patriam missos, alii traduntur Achivis. 
Dirachii quidam, quem terra Venetica misit, 
Vir praeclarus erat, nomenque Dominicus illi. 
Oderat hic quendam, quia non se participabat 
Consilio, sociis quod pluribus insinuabat. 
Hunc quasi primatem gens illa studebat habere: 
Dux dicebatur genuisse Veneticus illum. 
Primatu temptat privare Dominicus illum. 
Quendam de profugis Barinum convocat ad se, 
Qui sibi carus erat fideique tenore probatus. 
Hunc monet ut noctu Roberti castra requirat, 
Et se velle duci sua pandere commoda dicat, 
Et properare loco moneat, qui Petra vocatur. 
Aecclesiae sancti Nicholai proximus iste 
Est locus. Hunc Robertus adit cum milite pauco. 
Accitus profugo redeunte Veneticus illum 
Convenit, et facilem promittit deditionem 
Dirachii, nisi dux sibi quod petit esse daturum 
Abneget. Ille libens iurando iure spopondit 
Quod petit explendum, neptim pro coniuge dandam. 
Colloquio facto remeavit uterque latenter. 
Constituere prius, quo tempore deditionem 
Is foret acturus, quo tempore dux rediturus. 
Iamque dies aderat consensu utriusque statuta. 
Dux Cusentinos quosdam, quos praefore cursu 
Noverat, elegit; quosdam simul his sociavit 
Electos equites, et ad urbem nocte quieta 
Accelerans, caute profugum praemittere curat, 
Ut quod opus facto sit ab urbe renunciet ipsi. 
Non modica noctis iam parte Veneticus illum 
Praestolatus erat somno correptus, at illum. 
Perfuga Barinus mox evigilare coegit. 
Indicat adventum ducis Imperat ille fideles 
Absque pavore suos celer introducat in urbem. 
Ille redit, peditesque ducis facit ire priores; 
Moenia tradidit his custode carentia turris. 
Tempore nocturno nullos fecere tumultus; 
Albescente die variis clangoribus hostes 
Percipit ingressos urbs tota; Veneticus omnis 
Arma capit, praeter quos ille domesticus hostis 
Robato monitis allexerat; incola quisque, 
Hoste supergresso, fodit infra moenia vallum, 
Hostibus ut facilis non sit descensus ad urbem. 
Iusserat a castris dux illa, nocte cohortes 
Accelerare suas. Auditis iste suorum 
Vocibus accurrens, has porta mittit ab omni. 
Sic habitatores intusque forisque videntes 
Sese impugnari, malefida Venetica clamant 
Agmina. Turbatus fugit inde Veneticus omnis. 
Quidam caeduntur, quidam capiuntur; ad aequor 
Pars fugit Adriacum; sic evasere fugaces 
Navibus impulsis. Quicumque Veneticus armis 
Obstiterat, nec non ducis horum filius, urbe 
Sunt capti capta, dimotaque litore classis. 
Sic sibi Dirachium dux subdidit, atque quod armis 
Vincere non potuit, victoria subiugat artis; 
Et quae pollicitus fuerat, post deditionem 
Cuncta sibi gaudet completa Veneticus esse. 
Interea populus Troianus et Ascolitanus, 
Alter ius soliti nolens explere tributi 
Amplius, atque dolens eversis moenibus alter, 
Unanimi studio ducis invasere Rogerum 
Haeredem egregium, qui sensu clarus et armis 
Cum quantis poterat Troiana clausus in arce 
Viribus obstabat. Tandem properantibus illi 
Auxilio sociis patrisque suique quibusdam, 
Mmissa ruit arce furens, populumque rebellem 
Diversis punit cruciatibus. Huic manus, illi 
Pes erat abscisus; hunc naso, testibus illum 
Privat; dentibus hos, deformat et auribus illos. 
Saepe solet captae sic tigridis ira latenter, 
Dum nullos agitare potest inclusa furores, 
Quae si forte valet ruptis escedere claustris, 
Quod videt omne vorat, rapit, insolitumque furorem 
Exerit; occursus leo perfugit ipse furentis, 
Quamvis ista minor sit corpore, fortior ille. 
Robertus geminis exacto navibus anno 
Adriacis undis loca rursus ad Apula transit. 
Is primogenito populum commiserat omnem, 
Cui nomen Buamondus erat, pariterque Brieno. 
Dus postquam Cannas sibi comperit esse rebelles, 
Obsidet; obsessas evertit humotenus illas. 
Rexerat has genitus genitrice Hermannus eadem, 
Unfredi fuerat qua filius Abagelardus. 
Non tamen unus eis pater extitit. Illa duobus 
Est sociata viris; miles praeclarus in armis 
Frater uterque fuit, sed cessit uterque potenti 
Roberto, cui vix par orbe potentia toto. 
Cannis destructis, Romam molitur adire 
Contra Gregorii Romani praesulis hostem 
Henricum, cuius iamdudum obsederat urbem 
Plurima barbaries annis remorata duobus, 
Altaque tormentis murorum moenia fregit, 
Et turres multas invictae diruit urbis. 
Iamque sibi fuerat pars subdita Transtiberina; 
Gregorius quadam fuerat conclusus in arce, 
Quae munita satis, non espugnabilis ulli 
Esse videbatur miri strunctura laboris; 
Hanc et munierat fidae custodia gentis. 
Robertum tantos ubi novit inisse paratus, 
Et sibi cum tantis inferre paratibus arma, 
Res fugit Henricus. Ducis hunc audacia terret 
Et virtus totum iam notificata per orbem. 
Expectare verens hunc ad loca tuta recessit. 
Robertus Romam properans vi perforat urbis 
Egregiae muros, tamen auxiliantibus ipsi 
Paucis Gregorii fautoribus. Inde quibusdam, 
Aedibus exustis, violenter ab obsidione 
Liberat obsessum iam tanto tempore. papam 
Hunc secum magno deducit honore Salernum. 
Henrico rursus cupidi cessere Quirites 
Post ducis abscessum. Papam concesserat illis 
Ipse Ravennatem Guibertum, qui scelerata 
Mente patri insurgens regnum praesumpsit adire 
Sedis apostolicae, Clemens a plebe vocatus. 
Agmina Romulea dux urbe reducta Salerni 
Dimisit. Numquam par huic exercitus haesit; 
Milia sex equitum, triginta milia Romam 
Duxerat hic peditum. Sic, uno tempore victi 
Sunt terrae domini duo, rex Alemannicus iste, 
Imperii rector Romani maximus ille. 
Alter ad arma ruens armis superatur, at alter 
Nominis auditi sola formidine cessit. 
EXPLICIT LIBER QUARTUS
 

 

 
INCIPIT QUINTUS
 

 
Post ubi Robertum cognovit AleXius esse 
Aequore transvectum, vires reparare minutas 
Nititur absentisque ducis perfringere castra. 
Haec duo servabant vi consilioque potentes, 
Filius ille ducis Buamundus et iste Brienus. 
Haud procul a Ianina non parvi nominis urbe, 
Partis Alexinae populus sua castra locarat. 
Multiplici partem praemunit Alexius illam 
Obice plaustrorum, quam pervia planiciei 
Ad pervadendam facilem vicinia reddit. 
Ferrea cum tribulis omnes satiunca viarum 
Praepedit accessus, ut laxis hostis habenis 
Dum dimittet equos, pedibus figatur equorum. 
At nebula Danaum prospectus praepediente, 
Illuc Normanni per vitibus aspera densis 
Plenaque carectis loca pervenere latenter. 
Obstat congrediens paulisper Alexius illis, 
Sed non instantes sufferre diutius illos 
Evaluit, petiitque fugam victusque recessit. 
Urbem Thessaliae superatus Marte secundo 
Appetit egregiam—vulgus vocat hanc Salonichin— 
Et quia bellorum varios non ambigit esse 
Eventus, conatur adhuc ad bella redire. 
Gaudens audaci magis agmine quam numeroso, 
Esultans capti Buamundus honore Civisci, 
Obsidet insigni Larissam nomine claram, 
Ad quam delatos thesauros imperiales, 
Quamque opibus magnis audiverat esse repletam. 
Prodiit hac auctor Troianae cladis Achilles. 
Obsidione suae turbatus Alexius urbis 
Innumera cum gente venit, pugnamque virilem 
Contra Normannos exercuit. Obvia namque 
Pugnando cedit sibi gens comitata Brienum. 
Non modicum spectans Buamundus collibus agmen, 
Imperii pariter rectorem credit adesse. 
Irruit et trepidos hostes, ut nisus alaudas, 
Insequitur. Populo Graecorum exercitus huius 
Terga dat, at tantus contexit pulvis utrumque, 
Ut neuter videat quorsum pars altera tendit. 
Abdita silvarum victi petiere Pelasgi. 
Occisis victor redit ad montana quibusdam, 
Si qua parentur adhuc ipsi certamina spectans. 
Hostes digressos ubi novit Alexius esse, 
Larissaea petit multo cum milite castra. 
Dimissi castris pedites, maioribus hostem 
Viribus urgentem non armis ferre valentes, 
Vincuntur; maior pars occidit, et fugitiva 
Pars minor abscedit. Spoliorum quidquid ab omni. 
Victrix turba loco contraxit, Alexius effert. 
Nuncius ad montem Buamundo pandere casus 
Adversos properat; qui se speraverat esse, 
Victorem, victam partem dolet esse suorum. 
Nil tamen ipse pavens, comites sibi dissociatos 
Associare studet; nequeunt incommoda mentem 
Perterrere viri. Magis obsidione solutam 
Urbem conqueritur, iam victam iamque subactam. 
Marte fatigatos iam nos admota quieti 
Tradere membra monet. Vallem Buamundus opacam 
Haut procul inde petit, quae cuncta sibique suisque 
Apta ministrabat; sua dant ibi membra sopori. 
Plurima post triduum duo conduxere potentes 
Agmina Graecorum Buamundo bella parantes: 
Alter germanus augusti, Melisianus 
Alter cognatus; nomen fuit huic Adrianus. 
Normanni solitae memores virtutis ad arma 
Concurrunt celeres; solitique fugacibus Argi 
Elabi pedibus, redeunt properanter ad urbis
 

 
Moenia Larissae, qua clausus Alexius ipse 
Non procul audebat totiens superatus abire. 
Nec minus et Turchi clauduntur in urbe fugaces. 
Taliter obsessis populus normannicus illis 
Non remanere diu valuit, quia terra, labores 
Passa rapinarum, victus alimenta negabat, 
Et nuper captis fuerant sua perdita castris. 
Milite diviso vitae Buamundus ad usus 
Quaerit Ebellonae loca, Castoreaeque Brienus. 
Dimissa magna Saloniki parte suorum, 
Ad propriae sedem remeavit Alexius urbis, 
A Constantino quae sumpsit condita nomen. 
Gens redit interea Venetum ratibus reparatis, 
Atque requisitam nullis prohibentibus intrant 
Urbem Dirachii, quia rarus in urbe manebat 
Civis; egestatis disperserat undique cives 
Insolitae casus. Remorans ter quinque diebus 
Gens studet utilibus vacuare Venetica rebus 
Dirachium; sed praesidiis munitio tuta 
A duce dimissis, castelli iura negavit. 
Hoc non posse capi postquam videre, recedunt, 
Audito reditu geniti ducis advenientis, 
Ingressique rates, communiter aequore multas 
Erexere trabes, et parvae fit modus urbis. 
Castro composito de lignis, omnia classis 
Instrumenta suae gens provida seque locavit. 
Sicque sub aediculis, algenti tempore, contra 
Nimbosas hiemes remorantur in aequore tuti. 
Iam cedebat hiems, et verni temporis aurae 
Spirabant placidae, cum navibus omnibus omnes 
Ad Corifum properant. Haec complacet insula cunctis. 
Classis Alexinae dux Mabrica venerat illuc. 
Inde placet nautis repetenda Venetia multis, 
Mutuus ut fieri valeat redeuntibus illis 
Abscessus comitum, patriam sic quisque revisat. 
Hoc statuunt fieri; Roberti namque regressus 
Protrahitur Dimium; diuturna negotia rerum 
Absumendarum sunt illis causa suarum.
 

 
Tempore Robertus multis intentus in illo, 
Praecipuas contra Iordanem bella gerendi 
Cura, infectum nil dimissurus habebat. 
Propterea Latio non ipse redire volebat. 
Iordanis princeps perterritus advenientis 
Henrici fama, non armis obviat illi 
Ut sese finesque suos tutetur ab illo, 
Sed firmae secum componens foedera pacis 
Illi se subigit; genitus conceditur obses; 
Et cum prole dedit solidorum munera multa. 
Hoc, ne privetur dominatus iure paterni, 
Fecit, si regi sit ad Apula transitus arva. 
Et quia Iordanis ditioni cesserat eius, 
Dux huius terras ferro populatur et igni. 
Inde nepos petiit pacem, recipitque petitam. 
Gregorio papae, sedatis omnibus ante 
Quam repetat fines Graecorum, supplicat orans 
Dedicet ecclesiam, quam fecerat hic ad honorem 
Mathaei sancti. Placidus favet ille precanti. 
His ita completis animos intendit ad illud 
Propositum, quod mente diu tractarat agendum. 
Electos igitur nautas, et quos magis aptos 
Militiae novit, secum facit ire Tarentum. 
Huc cum gente sua navis convenerat omnis. 
Classis magnificos ibi militiaeque paratus 
Instruit; expensis naves implentur et armis. 
Portum Brondisii, qui tutior esse videtur, 
His comitatus adit. Transire veretur Hidronti, 
Quo brevior transcursus erat, quia tempus adesse 
Coeperat autumni, tranquilla recesserat aestas. 
Unde timens ratibus mora nequa noceret Hidronti 
Ex tempestatis subitis incursibus ortae, 
In portu tuto fit tutus classe recepta; 
Expectat flatus prudenti mente secundos. 
Inde vale faciens uxori litore stanti 
Restantique simul populo cum coniuge, coepit 
Finibus Ausoniis iam non rediturus abire. 
Armatis centum viginti navibus aequor 
Transfretat Adriacum, genito comitante Rogero, 
Qui patris esse sequax armorum strenuitate 
Et placida cunctis affabilitate studebat. 
Duxit praeterea naves oneraria quarum 
Lex erat, has et equis sumptuque replevit et armis 
Et variis rebus, quas aequoris exigit usus. 
Aequore transvectis exercitus ille coivit 
Quem ducis egregii servabat filius alter. 
Exegere fere menses in litore binos, 
Tempestate gravi bellum differre coacti.
 

 
Temperie placida portum redeunte relinquunt, 
Et contra Venetum naves Danaumque chelindros 
Certamen navale parant. Dux quinque triremes 
Ducit, ducendas commisit quinque Rogero, 
Roberto totidem fratri, totidem Buamundo; 
His aderant ratium suffragia iuncta minorum. 
Innumeras bello Danai duxere chelindros. 
Altera turba, novem confisa triremibus altis, 
Quas habiles bello magis esse Venetia novit, 
Roberti naves dum conspicit inferiores 
Esse suis, audacter eis congressa resistit, 
Atque interpositis Danaum praefulta chelindris, 
Iactibus innumeris telorum desuper hostes 
Sauciat, et ferri se pondera magna minatur 
Iacturam, ne classis eis inimica propinquet. 
Vix in ea navi; quae fert ad bella Rogerum, 
Quilibet illaesus reperitur, et ipse lacerto 
Saucius obstanti stat cedere nescius hosti, 
Immemor illati sibi vulneris; ardor honoris, 
Quantus adesse solet victoribus, incitat illum. 
Hunc pater insigni decoratus saepe triumpho 
Accit, et accitum maiori classe chelindros 
Dissociare iubet. Patris impiger ille iubentis 
Iussa sequi properans, cum quinque triremibus illis 
Quae sibi commissae fuerant, inferre chelindris 
Bella parat. Danai nichil hoc pugnante repugnant, 
Sed passim fugiunt, ut aves obstare volanti 
Non audent aquilae, cursuque latere fugaci 
Coguntur lepores, dum ne rapiantur aduncis 
Unguibus et rostro metuunt cibus esse voraci. 
His ita dimotis stat sola Venetica classis. 
Robertus genitique sui, dum stare fugati 
Graecorum ratibus solas videre triremes, 
Invasere suis cum navibus acriter illas; 
Tamque fuit vehemens impulsus et impetas harum, 
Ut septem mersis non posse Venetica classis 
Elabi speret. Solis sed stare duabus 
Navibus ad bellum nil profuit; hostibus omnes 
Cedere coguntur; solito dux more triumphat. 
Classe triumphata secum duo milia victor 
Ad portum ducit de pugnatoribus illis, 
Qui magis obstiterant, quorumque audacia maior. 
Praeter eos alios quingentos annumeravit, 
Qui capti fuerant. Septem, fugientibus Argis, 
Argolicae naves sunt hoc certamine captae. 
Qui castrum Corifi servare fideliter illi 
Solliciti fuerant, solvuntur ab obsidione 
Quam passi fuerant, dux dum metuendus abesset. 
Exin vitrices et victas ducere naves 
Procurat, tutis stationibus ut locet illas 
Temporis hiberni dux incumbente pruina. 
Has ratione sagax Cliceum ducit ad amnem; 
Naves et nautas ibi collocat, et remorari, 
Dum placidae redeant aestatis tempora, iussit. 
Ipse suos equites hiemali tempore secum 
Bundiciam ducit, mansurus ibique moratur.
 

 
Gliceo populum fuerat qui proximus amni, 
Asperior solito languere pruina coegit. 
Frigoris atque famis pars maxima passa labores 
Interit, et tantae crescunt incommoda pestis, 
Ut prius exactus mensis quam tertius esset, 
Sint praeventa decem quasi milia morte virorum. 
Nec reliquus tantae necis est esercitus expers; 
Namque brevi morbus communi clade peremit 
Quingentos equites, necnon innobile vulgus 
Magna parte ruit; nec eques nec nauta nec ullus 
Vir valet instantis leti vitare ruinam. 
Nulla tamen frangunt ducis infortunia mentem; 
Portis et ad casus manet imperterritus omnes. 
Filius aegrotans poscit Buamundus ut ipsum 
Italiae remeare pater permittat ad oras, 
Quae medicis multis medicaminibusque redundat: 
Ille licet nolens consensit abire volenti, 
Tam clarae sobolis cupiens reparare salutem. 
Danda recessuro dedit. Hoc abeunte Rogerum 
Iussit adire suo cum milite Chephaloniam, 
Ut, tanta fuerat quae tempestate rebellis, 
Victa refrenetur. Haec insula dum capietur, 
Undique terrendas Graecorum noverat urbes. 
Iussa patris sequitur iussamque Rogerus ad urbem 
Cum ducis agminibus properavit et obsidet illam. 
Dux repetit positas Gliceo flumine naves, 
Et studet inclusas abducere, non minus undis 
Quam terris avidus Graecos domitare tumaces. 
Bella parare ferox et equis et classe laborat, 
Navibus abductis turbetur ut insula quaeque, 
Conferat et fisco ducis imperiale tributum. 
Temporis aestivi reditu defecit aquarum 
Copia, nec tantis iam defluit alveus undis, 
Ut fluvio nautae valeant deducere naves. 
Dux, qui difficilem facilem facit arte laborem, 
Dum fluvium solitis cognovit egere fluentis, 
Namque meatus aquae brevis arta fauce fluebat, 
Multos afferri palos et ab amnis utraque 
Margine configi connexos vimine iussit, 
Et multis multa praecisis arbore ramis 
Composuit crates, et arenis desuper implet. 
Sic aqua lascive dispersa refertur in unum. 
Alveus altior hinc coepitque capacior esse, 
Cogitur unde viam praebere meabilis unda 
Navibus, illaesaeque maris revehuntur ad undas. 
Vir venerabilis hoc in tempore papa Salerni 
Gregorius moritur, quem nec persona nec auri 
Umquam flexit amor; iustum servare rigorem 
Semper proposuit; non cor dare laeta valebant 
Absque modo laetum, nec tristia reddere moestum. 
Solator moesti, lucis via, doctor honesti, 
Legibus arcebat tumidos, humilesque fovebat; 
Terror iniquorum, clipeus fuit ille proborum, 
Atque salutiferi spargendo semina verbi, 
Numquam cessavit populum revocare fidelem 
A vitiis ad eos quibus itur ad aethera mores; 
Vitaque doctrinae non discordare solebat. 
Non fuit instabilis vel arundineae levitatia 
Dus non se lacrimis audita forte coercet 
Morte viri tanti; non mors patris amplius illum 
Cogeret ad lacrimas, non filius ipse, nec uxor, 
Estremos etsi casus utriusque videret. 
Magnus erat de morte dolor, quia magnus amoris, 
Vivere dum licuit, nexus coniunxerat illos. 
Alter ab alterius numquam discessit amore 
Firmatae quondam post mutua foedera pacis. 
Aecclesia sancti Mathaei papa sepultus 
Nobilitat tanti thesauro corporis urbem. 
Hanc, quia translatus Mathaeus apostolus alti 
Nomirus esse facit, meritumque vicarius iste 
Auget ibi positus, prae cunctis urbibus unam 
Dux elegisset, sibi vivere si licuisset. 
Verum Gregorii post mortem praesulis illi 
Ad loca non licuit Latii dimissa redire. 
Continuis huius soboles generosa Rogerus 
Perterrere minis non cessat Cephaloniam. 
Insula Roberto proponitur esse petenda 
Ad quam missus erat capiendam filius eius. 
Navim conscendens, quam castra revisere possit, 
Febre prius capitur. Plagrare Canicula fervens 
Coeperat, aestiva cuius saevissimus ardor 
Tempestate solet mortalibus esse nocivus. 
Uxor ab Italia non multo venerat ante, 
Et castris aderat, dum nati castra revisit 
Dux, quibus exierat populo cum classe relicto. 
Haec ubi Robertum cognovit febricitare, 
In quo tota sui sita spes erat, utpote tanto 
Coniuge, discissis flens vestibus, acceleratis 
Cursibus accessit; quae defecisse maritum 
Extremosque videns casus instare propinquos, 
Ungue genas lanians, impexos scissa capillos, 
« Proh dolor! exclamat, quid inibo miserrima, vel quo 
Infelix potero discedere? Nonne Pelasgi 
Audita me morte tui natumque tuumque 
Invadent populum, quorum tu gloria solus, 
Spes et robur eras, tua quos praesentia fovit 
Extremis positos? Quia te praesente tuorum 
Hostis nemo minas, congressus nemo timebat. 
Pluribus et quamvis acies adversa catervis 
Obsita non paucis, tua quos animatio tutos 
Fecerat, audebant committere bella, nec umquam 
Te viso potuit mundana resistere virtus. 
Filius ecce lupis sinitur rapiendus et uxor 
Et populus, nunquam sine te securus habendus. 
Te quia, qui populi fueras audacia nostri, 
Amisso populus non audax esse valebit. 
Quodlibet ignavum poterit praecellere vulgus. 
Impia mors, homini, quo tot pereunte peribunt, 
Parce precor; precibus quae cumdescendere nescis, 
Expecta saltim dum nos ad nostra reducat, 
Ut locus excipiat nos post sua funera tutus. 
Ah! Miseram! frustra precor hanc, ingrata precanti 
Cum semper fuerit nullique peperceritt umquam ». 
Nec minus et flenti flens cum genitrice Rogerus, 
Magnos cum gemitu clamores tollit ad astra, 
Se prius orbatum lacrimas patre, quam vel habendi 
Parta vel ad plenum sit gnarus habenda parandi, 
Sectarique sciat virtutis facta paternae. 
Astantis populi lacrimas quis lumine sicco 
Inspiceret? quis tam patiens, tam ferreus esset, 
Ut non moestitiam tot passis compateretur? 
Inter tot lacrimas cum corpore sanguine Christi 
Accepto, moriens vita spoliatur amica: 
Sic et in exilio robusti principis artus 
Spiritus exutos dimittit et exanimatur, 
Qui fortes animos aliis inferre solebat, 
Se praesente suis nil passus adesse timoris. 
Non remanere viri Graecorum partibus uxor 
Corpus passa, suis conatur reddere terris. 
Quamque magis celerem cognovert esse galeram 
Scandit, ibi posito Roberti corpore trangit, 
Mortuus ut rediens Latio solatia praestet, 
Cui non fas vivo fuit ad sua regna reverti. 
Castra Rogerus adit patris, interitusque paterni 
Notitia populum communicat anxius omnem, 
Consiliumque petit. Privandum namque fatetur, 
Ni redeat propere, se iuris honore paterni, 
Haeredem cuius pater hunc indixerat esse. 
Illi promittunt omnes se corde fideli, 
Sicut servierant patri, servire paratos; 
Sitque coadiutor transgressibus aequoris illis 
Unanimes rogitant. Populo favet ille roganti. 
Se tamen expectet, dum Cephalonia petatur 
Insula, qua socios dimiserat, obsecrat omnes; 
Et « Nullius, ait, fidei me iure vocare 
Deberet populus dimissus in obsidione, 
Abscedens eius si castra revisere nollem, 
Et patris intentum, quem vobis notificavi, 
Discessumque meum non illis notificarem ». 
His dictis ad castra suae redit obsidionis, 
Defunctumque patrem, se velle recedere pandit. 
Acturos referunt se quisque quod egerit ille, 
Obsequiique sui coeptis desistere nolle, 
Si condigna tamen sibi convenientia detur. 
Taliter amoto sua castra petente Rogero, 
Gens aliis castris tanto remorata pavore 
Concutitur, quod se nullatenus emerituram 
Elapsum speret, quasi vita salusque negetur. 
Omnes si Danai, gens Persica, gens Agarena 
Hos invasissent, et ab omni climate mundi 
Afflueret populus, peteretque armatus inermes: 
Non illa hac formido foret formidine maior. 
Mors unius erat multorum causa pavoris. 
Innumeras gentes, duce qui vivente solebant 
Vincere, defuncto paucis obstare timerent. 
Milibus esse decem sic saepe valentior unus 
Atque fugare viri duo milis mille probantur. 
Hostis ne subeat, maiori classe cremata, 
Territa gens studuit naves servare minores, 
Aequor ut Adriacum transvecta pavore levetur. 
Tantus erat terror. Nec opes nec pallia curant; 
Omnia postponunt, et corpora sola carinis 
Supplicibus precibus poscunt inducere nautas; 
Atque licet naves a terra longius essent, 
Pars conscendit equos, ut perveniatur ad illas, 
Dimissis et equis imponunt corpora tantum, 
Pars natat, ut nando valeat conscendere navem; 
Pars tamen illorum maior, quia non remeare 
Navibus evaluit, remanens se mancipat Argis; 
Quique timebantur timidi servire Pelasgis 
Incipiunt, animi pulsa feritate ferocis.
 

 
Iamque rates fuerant secus Appula litora ductae, 
Tempestas tumidum quatit intolerabilis aequor. 
Naufragium passi quam plures sunt ibi nautae; 
Pars hominum cum classe perit, fractaque procellis, 
Qua fuerat corpus transvectum nobile navi, 
In mare delapsum non absque labore cadaver 
Extrahitur. Foetor ne prodeat inde nocivus, 
Viscera corque ducis subhumari iussit Idronti 
Praedita consiliis semper prudentibus uxor, 
Et multo reliquum condivit aromate corpus, 
Hinc deportari Venusinam fecit ad urbem, 
Qua fuerant fratrum costructa sepulchra priorum. 
Hos prope cum magno dux est subhumatus honore. 
Urbs Venusina nitet tantis decorata sepulchris. 
A Caroli Magni vel tempore Caesaris umquam 
Nullos terra pares produxit fratribus istis. 
Hic subhumatorum fabricata iussibus horum 
Ecclesia, cuis decor urbis praenitet huius, 
Det veniae munus rex illis trinus et unus.
 

 
EXPLICIT LIBER QUINTUS
 

 
Nostra, Rogere, tibi, cognoscis carmina scribi. 
Mente tibi laeta studuit parere poeta. 
Semper et auctores hilares meruere datores: 
Tu duce Romano dux dignior Octaviano, 
Sis mihi, quaeso, boni spes, ut fuit ille Maroni.
 

 

 
 
 
	 Medieval Latin 
	 The Latin Library 
	 The Classics Page