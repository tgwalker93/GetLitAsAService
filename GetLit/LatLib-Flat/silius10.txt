Silius, Liber X
		 

		 
		 
	 
	
 

 SILIUS ITALICUS PUNICA LIBER DECIMUS
 

 

 
Paulus, ut aduersam uidet increbrescere pugnam, 
ceu fera, quae telis circumcingentibus ultro 
adsilit in ferrum et per uulnera colligit hostem, 
in medios fert arma globos seseque periclis 
ingerit atque omni letum molitur ab ense.    5 
increpat horrendum: 'Perstate et fortiter, oro, 
pectoribus ferrum accipite ac sine uulnere terga 
ad manis deferte, uiri. nisi gloria mortis, 
nil superest. idem sedes adeuntibus imas 
hic uobis dux Paulus erit.' uelocius inde    10 
Haemonio Borea pennaque citatior ibat 
quae redit in pugnas fugientis harundine Parthi, 
atque ubi certamen primi ciet immemor aeui 
plenus Gradiuo mentem Cato, fertur in hostis 
ac iuuenem, quem Vasco leuis, quem spicula densus    15 
Cantaber urgebat, letalibus eripit armis. 
abscessere retro pauidique in terga relatos 
abduxere gradus: ut, laetus ualle remota 
cum capream uenator agit fessamque propinquo 
insequitur cursu et sperat iam tangere dextra,    20 
si ferus aduerso subitum se protulit antro 
et stetit ante oculos frendens leo: deserit una 
et color et sanguis et tela minora periclo, 
nec iam speratae cura est in pectore praedae. 
nunc in restantis mucronem comminus urget,    25 
nunc trepidos ac terga mala formidine uersos 
adsequitur telis. furere ac decorare labores 
et saeuire iuuat. cadit ingens nominis expers 
uni turba uiro, atque, alter si detur in armis 
Paulus Dardaniis, amittant nomina Cannae.    30 
 Tandem inclinato cornu sine more ruebat 
prima acies, non parca fugae. Labienus et Ocres 
sternuntur leto atque Opiter quos Setia colle 
uitifero, celsis Labienum Cingula saxa 
miserunt muris. iunxit fera tempora leti    35 
Sidonius non consimili discrimine miles: 
nam Labienus obit penetrante per ilia corno, 
fratres, hic umero, cecidere, hic poplite, caesis. 
oppetis et Tyrio super inguina fixe ueruto 
Maecenas, cui Maeonia uenerabile terra    40 
et sceptris olim celebratum nomen Etruscis. 
per medios agitur, proiecto lucis amore 
Hannibalem lustrans, Paulus. sors una uidetur 
aspera, si occumbat ductore superstite Poeno. 
 Quam metuens molem (neque enim certamine sumpto    45 
tempestas tanta et rabies impune fuisset) 
in faciem pauidi Iuno conuersa Metelli 
'Quid uanos,' inquit 'Latio spes unica consul, 
incassumque moues fato renuente furores? 
si superest Paulus, restant Aeneia regna;    50 
sin secus, Ausoniam tecum trahis. ire tumentem 
tu contra iuuenem et caput hoc abscidere rebus 
turbatis, o Paule, paras? nunc Hannibal ipsi 
(tam laetus bello est) ausit certare Tonanti. 
et iam conuersis (uidi nam flectere) habenis    55 
euasit Varro ac sese ad meliora reseruat. 
sit spatium fatis, et, dum datur, eripe leto 
hanc nostris maiorem animam: mox bella capesses.' 
 Ad quae suspirans ductor: 'Mortemne sub armis 
cur poscam, causa ista parum est, quod talia nostrae    60 
pertulerunt aures suadentem monstra Metellum? 
i, demens, i, carpe fugam. non hostica tela 
excipias tergo, superos precor. integer, oro, 
intactusque abeas atque intres moenia Romae 
cum Varrone simul. talin', pauidissime, dignum    65 
me uita pulchraque indignum morte putasti? 
quippe sinit Poenus, qui nunc contraria bella 
ipsi ferre Ioui ualeat. pro degener altae 
uirtutis patrum! quando certamen inire, 
cuiue uirum mallem memet componere, quam qui    70 
et uictus dabit et uictor per saecula nomen?' 
 Talibus increpitat mediosque aufertur in hostis 
ac retro cursum tendentem ad crebra suorum 
agmina et in densis furantem membra maniplis 
per conferta uirum et stipata umbonibus arma    75 
consequitur melior planta atque obtruncat Acherram, 
ut canis occultos agitat cum Belgicus apros 
erroresque ferae sollers per deuia mersa 
nare legit tacitoque premens uestigia rostro 
lustrat inaccessos uenantum indagine saltus    80 
nec sistit, nisi conceptum sectatus odorem 
deprendit spissis arcana cubilia dumis. 
 At coniunx Iouis, ut Paulum depellere dictis 
nequiquam fuit et consul non desinit irae, 
in faciem Mauri rursus mutata Gelestae    85 
auocat ignarum saeuo a certamine Poenum: 
'Huc tela, huc' inquit 'dextram implorantibus adfer, 
o decus aeternum Carthaginis. horrida iuxta 
stagnantis consul molitur proelia ripas, 
et laus haud alio maior datur hoste perempto.'    90 
haec ait et iuuenem diuersa ad proelia raptat. 
 Flumineo Libycam turbabat in aggere pubemâ€” 
Cristae nomen erat. bis terni iuncta ferebant 
arma senem circa nati; pauperque penatum 
(sed domus haud obscura Tuder, notusque per Vmbros    95 
bellator populos) factis et caede docebat 
natorum armigeram pugnas tractare cohortem. 
unanima inde phalanx, crudo ducente magistro, 
postquam hominum satiata nec<e> est, prostrauerat ictu 
innumero cum turre feram facibusque secutis    100 
ardentem monstri spectabat laeta ruinam, 
cum subitus galeae fulgor conoque coruscae 
maiore intremuere iubae. nec tarda senectus 
(agnouit nam luce uirum): rapit agmine natos 
saeua parens ultro in certamina et addere passim    105 
tela iubet nec manantis ex ore feroci 
aut quae flagrarent galea exhorrescere flammas. 
armiger haud aliter magni Iouis, anxia nido 
cum dignos nutrit gestanda ad fulmina fetus, 
obuersam spectans ora ad Phaet<h>ontia prolem,    110 
explorat dubios Phoebea lampade natos. 
iamque suis daret ut pugnae documenta uocantis 
      . . . . . . . . . . .             112a 
et medias hasta uelox praeteruolat auras. 
haesit multiplici non alte cuspis in auro 
ac senium inualido dependens prodidit ictu.    115 
cui Poenus: 'Quinam ad cassos furor impulit ictus 
exanguem senio dextram? uix prima momordit 
tegmina Callaici cornus tremebunda metalli. 
en, reddo tua tela tibi: memorabilis ista 
a nobis melius discet bellare iuuentus.'    120 
sic propria miseri transfigit pectora corno. 
 At contra, horrendum, bis terna spicula dextra 
torta uolant, paribusque ruunt conatibus hastae: 
haud secus ac Libyca fetam tellure leaenam 
uenator premit obsesso cum Maurus in antro,    125 
inuadunt rabidi iam dudum et inania temptant 
nondum sat firmo catuli certamina dente. 
consumit clipeo tela et collectus in arma 
sustinet urgentis crepitantibus ictibus hastas 
Sidonius ductor, nec iam per uulnera credit    130 
aut per tot caedes actum satis, iraque anhelat, 
ni leto det cuncta uirum iungatque parenti 
corpora et excidat miseros cum stirpe penatis. 
 Tunc Abarim adfatur (namque una hic armiger ira 
flammabat Martem atque omnis comes ibat in actus):    135 
'Suppedita mihi tela. uadis liuentis Auerni 
demitti globus ille cupit, qui nostra lacessit 
tegmina: iam stultae fructus pietatis habebit.' 
haec fatus iaculo Lucam, qui maximus aeui, 
transadigit: pressa iuuenis cum cuspide labens    140 
arma super fratrum resupino concidit ore. 
mortiferum inde manu properantem uellere ferrum 
pilo Volsonem (namque hoc de strage iacentum 
fors dabat) adfixa sternit per tegmina nare. 
tum Vesulum calido lapsantem in sanguine fratrum    145 
ense metit rapido plenamque (heu barbara uirtus!) 
abscisi galeam capitis, ceu missile telum, 
conuersis in terga iacit. Telesinus, ad ossa 
inliso saxo, qua spina interstruit artus, 
occumbit, fratrisque uidet labentia membra    150 
Quercentis, quem funda procul per inane uoluta 
sopierat, dum supremam Telesinus in auras 
exhalat lucem et dubitantia lumina condit. 
at fessus maerore simul cursuque metuque 
et tamen haud irae uacuus non certa per aequor    155 
interdum insistens Perusinus membra ferebat. 
hunc sude, quam raptam Libyci per terga iacentis 
armiger obtulerat monstri, super inguina fixam, 
obtruncat quercuque premit uiolentus obusta. 
temptarat precibus saeuum lenire furorem,    160 
sed Stygius primos impleuit feruor hiatus, 
et pulmone tenus demisit anhelitus ignem. 
tandem cum toto cecidit grege, nomen in Vmbro 
clarum, Crista, diu populo: ceu fulmine celsa 
aesculus aut proauis ab origine cognita quercus    165 
cum fumat percussa Ioui, sacrosque per aeuum 
aetherio ramos populantur sulphure flammae, 
donec uicta deo late procumbit et omnem 
conlabens operit spatioso stipite prolem. 
 Atque ea dum iuxta Tyrius stagna Aufida ductor    170 
molitur, Paulus, numerosa caede futuram 
ultus iam mortem, ceu uictor bella gerebat. 
inter mille uiros iacet ingens P<h>orcys ab antris 
Herculeae Calpes, caelatus Gorgone parmam, 
unde genus ~tristique deae manabat origo.    175 
hunc obiectantem sese atque antiqua tumentem 
nomina saxificae monstrosa e stirpe Medusae, 
dum laeuum petit incumbens uiolentius inguen, 
detrahit excelsi correptum uertice coni, 
adflictumque premens, tergo qua balteus imo    180 
sinuatur coxa<e>que sedet munimen utrique, 
coniecto fodit ense super: uomit ille calentem 
sanguinis effundens per hiantia uiscera riuum 
et subit Aetolos Atlanticus accola campos. 
 Has inter strages rapido terrore coorti    185 
inuadunt terga atque auerso turbine miscent 
bella inopina uiri, Tyrius quos fallere doctos 
hanc ipsam pugnae rector formarat ad artem, 
succinctique dolis, fugerent ceu Punica castra, 
dediderant dextras. tum totis mentibus actam    190 
in caedes aciem pone atque in terga ruentes 
praecipitant. non hasta uiro, non deficit ensis: 
e strage est ferrum atque euulsa cadauere tela. 
raptum Galba procul (neque enim uirtutis amorem 
aduersa exemisse ualent) ut uidit ab hoste    195 
auferri signum, conixus corpore toto 
uictorem adsequitur letalique occupat ictu. 
ac dum comprensam caeso de corpore praedam 
auellit, tardeque manus moribunda remittit, 
transfixus gladio propere accurrentis Amorgi    200 
occidit, immoriens magnis non prosperus ausis. 
 Haec inter, ueluti nondum satiasset Enyo 
iras saeua truces, sublatum puluere campum 
Vulturnus rotat et candentis torquet harenas. 
iamque reluctantis stridens immane procella    205 
per longum tulit ad campi suprema cauisque 
adflictos ripis tumidum demersit in amnem. 
hic tibi finis erat, metas hic Aufidus aeui 
seruabat tacito, non felix Curio, leto. 
namque, furens animi dum consternata moratur    210 
agmina et oppositu membrorum sistere certat, 
in praeceps magna propulsus mole ruentum 
turbatis hauritur aquis fundoque uolutus 
Hadriaca iacuit sine nomine mortis harena. 
 Ingens ferre mala et Fortunae subdere colla    215 
nescius, aduersa fronte incurrebat in arma 
uincentum consul: pereundi Martius ardor 
atque animos iam sola dabat fiducia mortis, 
cum Viriathus agens telis, regnator Hiberae 
magnanimus terrae, iuxta atque ante ora furentis    220 
obtruncat Pauli fessum certaminis hostem. 
heu dolor, heu lacrimae! Seruilius, optima belli, 
post Paulum belli pars optima, corruit ictu 
barbarico magnamque cadens leto addidit uno 
inuidiam Cannis. tristem non pertulit iram    225 
consul et, insani quamquam contraria uenti 
exarmat uis atque obtendit puluere lucem, 
squalentem rumpens ingestae toruus harenae 
ingreditur nimbum ac <V>iriat<h>um moris Hiberi 
carmina pulsata fundentem barbara caetra    230 
inuadit laeuaeque fodit uitalia mammae. 
hic fuit extremus caedum labor. addere bello 
haud ultra licuit dextram, nec tanta relictum est 
uti, Roma, tibi posthac ad proelia Paulo. 
saxu<m> ingens, uasto libratum pondere, caeca    235 
uenit in ora manu et perfractae cassidis aera 
ossibus infodiens compleuit sanguine uultus. 
inde pedem referens, labentia membra propinquo 
imposuit scopulo atque, undanti uulnere anhelans, 
sedit terribilis clipeum super ore cruento:    240 
immanis ceu, depulsis leuioribus hastis, 
accepit leo cum tandem per pectora ferrum, 
stat teli patiens media tremebundus harena 
ac, manante iubis rictuque et naribus unda 
sanguinis, interdum languentia murmura torquens,    245 
effundit patulo spumantem ex ore cruorem. 
tum uero incumbunt Libyes, super ipse citato 
ductor equo, qua flatus agit, qua peruius ensis, 
qua sonipes, qua belligero fera belua dente. 
obrutus hic telis ferri per corpora Piso    250 
rectorem ut uidit Libyae, conixus in hastam 
ilia cornipedis subrecta cuspide transit 
conlapsoque super nequiquam incumbere coeptat, 
cum Poenus, propere collecto corpore, quamquam 
cernuus inflexo sonipes effuderat armo:    255 
'Vmbraene Ausoniae rediuiua bella retractant 
post obitum dextra nec in ipsa morte quiescunt?' 
sic ait atque aegrum coeptanti attollere corpus 
arduus insurgens totum permiscuit ensem. 
 Ecce, Cydonea uiolatus harundine plantam,    260 
Lentulus effusis campum linquebat habenis, 
cum uidet in scopulo rorantem saxa cruore 
toruoque obtutu labentem in Tartara Paulum. 
mens abiit, puduitque fugae. tum uisa cremari 
Roma uiro, tunc ad portas iam stare cruentus    265 
Hannibal; Aetoli tum primum ante ora fuere 
sorbentes Latium campi. 'Quid deinde relictum 
crastina cur Tyrios lux non deducat ad urbem, 
deseris in tantis puppim si, Paule, procellis? 
testor caelicolas,' inquit 'ni damna gubernas    270 
crudelis belli uiuisque in turbine tanto 
inuitus, plus, Paule, (dolor uerba aspera dictat) 
plus Varrone noces. cape, quaeso, hunc, unica rerum 
fessarum spe<s>, cornipedem. languentia membra 
ipse leuabo umeris et dorso tuta locabo.'    275 
 Haec inter, lacero manantem ex ore cruorem 
eiectans, consul: 'Macte o uirtute paterna! 
nec uero spes angustae, cum talia restent 
pectora Romuleo regno. calcaribus aufer, 
qua uulnus permittit, ecum atque hinc ocius urbis    280 
claudantur portae (ruet haec ad moenia pestis) 
dic, oro: rerum Fabio tradantur habenae. 
nostris pugnauit monitis furor. amplius acta 
quid superest uita, nisi caecae ostendere plebi 
Paulum scire mori? feror an consumptus in urbem    285 
uulneribus? quantine emptum uelit Hannibal, ut nos 
uertentis terga aspiciat? nec talia Paulo 
pectora, nec manis tam parua intramus imago. 
ille egoâ€”sed uano quid enim te demoror aeger, 
Lentule, conquestu? perge atque hinc cuspide fessum    290 
erige quadrupedem propere.' tum Lentulus urbem 
magna ferens mandata petit. nec Paulus inultum 
quod superest de luce sinit: ceu uulnere tigris 
letifero cedens tandem proiectaque corpus 
luctatur morti et languentem pandit hiatum    295 
in uanos morsus, nec sufficientibus irae 
ictibus extrema lambit uenabula lingua. 
iamque coruscanti telum propiusque ferenti 
gressum exultantem et securo caedis Iertae 
non expectatum surgens defixerat ensem    300 
Sidoniumque ducem circumspectabat, in illa 
exoptans animam certantem ponere dextra. 
sed uicere uirum coeuntibus undique telis 
et Nomas et Garamas et Celtae et Maurus et Astur. 
hic finis Paulo. iacet altum pectus et ingens    305 
dextera, quem, soli si bella agitanda darentur, 
aequares forsan Fabio. mors additur urbi 
pulchra decus misitque uiri inter sidera nomen. 
 Postquam spes Italum mentesque in consule lapsae, 
ceu truncus capitis, saeuis exercitus armis    310 
sternitur, et uictrix toto fremit Africa campo. 
hic Picentum acies, hic Vmber Martius, illic 
Sicana procumbit pubes, hic Hernica turma. 
passim signa iacent, quae Samnis belliger, et quae 
Sarrastes populi Marsaeque tulere cohortes.    315 
transfixi clipei galeaeque et inutile ferrum 
fractaque conflictu parmarum tegmina et ore 
cornipedum derepta fero spumantia frena. 
sanguineus tumidas in campos Aufidus undas 
eiectat redditque furens sua corpora ripis.    320 
sic Lagea ratis, uasto uelut insula ponto 
conspecta, inlisit scopulis ubi nubifer Eurus, 
naufragium spargens operit freta: iamque per undas 
et transtra et mali laceroque aplustria uelo 
ac miseri fluitant reuomentes aequora nautae.    325 
 At Poenus, per longa diem certamina saeuis 
caedibus emensus, postquam eripuere furori 
insignem tenebrae lucem, tum denique Martem 
dimisit tandemque suis in caede pepercit. 
sed mens inuigilat curis noctisque quietem    330 
ferre nequit. stimulat dona inter tanta deorum 
optatas nondum portas intrasse Quirini. 
proxima lux placet. hinc strictos ferre ocius enses, 
dum feruet cruor et perfusae caede cohortes, 
destinat ac iam claustra manu, iam moenia flamma    335 
occupat et iungit Tarpeia incendia Cannis. 
 Quo turbata uiri coniunx Saturnia coepto 
irarumque Iouis Latiique haud inscia fati, 
incautum ardorem atque auidas ad futtile uotum 
spes iuuenis frenare parat. ciet inde quietis    340 
regnantem tenebris Somnum, quo saepe ministro 
edomita inuiti componit lumina fratris, 
atque huic adridens 'Non te maioribus' inquit 
'ausis, diue, uoco nec posco ut mollibus alis 
des uictum mihi, Somne, Iouem. non mille premendi    345 
sunt oculi tibi, nec spernens tua numina custos 
Inachiae multa superandus nocte iuuencae. 
ductori, precor, immittas noua somnia Poeno, 
ne Romam et uetitos cupiat nunc uisere muros, 
quos intrare dabit numquam regnator Olympi.'    350 
 Imperium celer exequitur curuoque uolucris 
per tenebras portat medicata papauera cornu. 
ast ubi per tacitum adlapsus tentoria prima 
Barcaei petiit iuuenis, quatit inde soporas 
deuexo capiti pennas oculisque quietem    355 
inrorat, tangens Lethaea tempora uirga. 
exercent rabidam truculenta insomnia mentem. 
iamque uidebatur multo sibi milite Thybrim 
cingere et insultans astare ad moenia Romae. 
ipse refulgebat Tarpeiae culmine rupis    360 
elata torquens flagrantia fulmina dextra 
Iuppiter, et lati fumabant sulphure campi, 
ac gelidis Anien trepidabat caerulus undis, 
et densi ante oculos iterumque iterumque tremendum 
uibrabant ignes. tunc uox effusa per auras:    365 
'Sat magna, o iuuenis, prensa est tibi gloria Cannis. 
siste gradum: nec enim sacris inrumpere muris, 
Poene, magis dabitur, nostrum quam scindere caelum.' 
attonitum uisis maioraque bella pauentem 
post confecta Sopor Iunonia iussa relinquit,    370 
nec lux terribili purgauit imagine mentem. 
 Quos inter motus somni uanosque tumultus 
dedita per noctem reliquo cum milite castra 
nuntiat et praedam pleno trahit agmine Mago. 
huic ductor laetas Tarpeio uertice mensas    375 
spondenti, cum quinta diem nox orbe tulisset, 
celatis superum monitis clausoque pauore, 
uulnera et exhaustas saeuo certamine uires 
ac nimium laetis excusat fidere rebus. 
tum spe deiectus iuuenis, ceu uertere ab ipsis    380 
terga iuberetur muris ac signa referre, 
'Tanta mole' inquit 'non Roma, ut credidit ipsa, 
sed Varro est uictus. quaenam tam prospera Martis 
munera destituis fato patriamque moraris! 
mecum exultet eques: iuro hoc caput, accipe muros    385 
Iliacos portasque tibi sine Marte patentis.' 
 Dumque ea Mago fremit cauto non credita fratri, 
iam Latius sese Canusina in moenia miles 
colligere et profugos uicino cingere uallo 
coeperat. heu rebus facies inhonora sinistris!    390 
non aquilae, non signa uiris, non consulis altum 
imperium, non subnixae lictore secures. 
trunca atque aegra metu, ceu magna elisa ruina, 
corpora debilibus nituntur sistere membris. 
clamor saepe repens et saepe silentia fixis    395 
in tellurem oculis: nudae plerisque sinistrae 
detrito clipeo, desunt pugnacibus enses, 
saucius omnis eques: galeis carpsere superbum 
cristarum decus et damnarunt Martis honores. 
at multa thorax perfossus cuspide, et haerens    400 
loricae interdum Maurusia pendet harundo. 
interdum maesto socios clamore requirunt. 
hic Galba, hic Piso et leto non dignus inerti 
Curio deflentur, grauis illic Scaeuola bello. 
hos passim, at Pauli pariter ceu dira parentis    405 
fata gemunt: ut uer<b>a mali praenuntia numquam 
cessarit canere et Varronis sistere mentem, 
utque diem hunc totiens nequiquam auerterit urbi, 
atque idem quantus dextra. sed cura futuri 
quos premit, aut fossas instant praeducere muris    410 
aut portarum aditus, ut rerum est copia, firmant, 
quaque patet campus planis ingressibus hostis, 
ceruorum ambustis imitantur cornua ramis, 
et stilus occulitur, caecum in uestigia telum. 
 Ecce, super clades et non medicabile uulnus,    415 
reliquias belli atque imperdita corpora Poenis 
impia formido ac maior iactabat Erinys. 
trans aequor Tyrios enses atque arma parabant 
Punica et Hannibalem mutato euadere caelo. 
dux erat exilio non laetus Marte Metellus,    420 
sed stirpe haud parui cognominis. is mala bello 
pectora degeneremque manum ad deformia agebat 
consulta atque alio positas spectabat in or<b>e, 
quis sese occulerent, terras, quo nomina nulla 
Poenorum aut patriae penetraret fama relictae.    425 
 Quae postquam accepit flammata Scipio mente, 
quantus Sidonium contra fera proelia miscens 
ductorem stetit in campis, rapit ocius ensem 
atque, ubi turpe malum Latioque extrema coquebant 
coepta uiri, ruptis foribus sese arduus infert.    430 
tum quatiens strictum cum uoce ante ora pauentum 
mucronem: 'Tarpeia, pater, qui templa secundam 
incolis a caelo sedem, et Saturnia, nondum 
Iliacis mutata malis, tuque aspera pectus 
aegide Gorgoneos uirgo succincta furores,    435 
Indigetesque dei, sponte en per numina uestra 
perque caput, nullo leuius mihi numine, patris 
magnanimi iuro: numquam Lauinia regna 
linquam nec linqui patiar, dum uita manebit. 
ocius en testare deos, si moenia taedis    440 
flagrabunt Libycis, nullas te ferre, Metelle, 
ausurum in terras gressus. ni talia sancis, 
quem tremis et cuius somnos formidine rumpis, 
Hannibal hic armatus adest. moriere, nec ullo 
Poenorum melior parietur gloria caeso.'    445 
his excussa incepta minis. iamque ordine iusso 
obstringunt animas patriae dictataque iurant 
sacramenta deis et purgant pectora culpa. 
 Atque ea dum Rutulis turbata mente geruntur, 
lustrabat campos et saeuae tristia dextrae    450 
facta recensebat pertractans uulnera uisu 
Hannibal et magna circumstipante caterua 
dulcia praebebat trucibus spectacula Poenis. 
quas strages inter, confossus pectora telis 
seminecem extremo uitam exhalabat in auras    455 
mu<r>mure deficiens iam Cloelius oraque nisu 
languida uix aegro et dubia ceruice leuabat. 
agnouit sonipes, arrectisque auribus acrem 
hinnitum effundens sternit tellure Bagesum, 
quem tum captiuo portabat in agmina dorso.    460 
hinc, rapidum glomerans cursum, per lubrica pingui 
stante cruore soli et t<u>mulata cadauera caede 
euolat ac domini consistit ad ora iacentis. 
inde inclinatus colla et submissus in armos 
de more inflexis praebebat scandere terga    465 
cruribus ac proprio quodam trepidabat amore. 
milite non illo quisquam felicius acri 
insultarat equo, uel si resupina citato 
proiectus dorso ferretur membra, uel idem 
si nudo staret tergo, dum rapta uolucris    470 
transigeret cursu sonipes certamina campi. 
 At Libys humanos aequantem pectore sensus 
haud parce miratus ecum, quinam ille sinistrae 
depugnet morti iuuenis, nomenque decusque 
erogitat letique simul compendia donat.    475 
hic Cinna (ad Tyrios namque is sua uerterat arma 
credulus aduersis, et tum comes ibat ouanti) 
'Auribus huic,' inquit 'ductor fortissime, origo est 
non indigna tuis. quondam sub regibus illa, 
quae Libycos renuit frenos, sub regibus olim    480 
Roma fuit. sed enim, solium indignata Superbi 
ut sceptra exegit, confestim ingentia bella 
Clusina uenere domo. si Porsena fando 
auditus tibi, si Cocles, si Lydia castra, 
ille ope Maeonia et populo succinctus Etrusco    485 
certabat pulsos per bella reponere reges. 
multa adeo nequiquam ausi, pressitque tyrannus 
Ianiculum incumbens u<r>bi. mox pace probata 
compressere odia, et positum cum foedere bellum, 
obsidibusque obstricta fides. mansuescere corda    490 
nescia, pro superi! et nil non immite parata 
gens Italum pro laude pati: <b>is Cloelia senos 
nondum complerat primaeui corporis annos, 
una puellarum Laurentum et pignora pacis 
inter uirgineas regi tramissa cateruas.    495 
facta uirum sileo. rege haec et foedere et annis 
et fluuio spretis mirantem interrita Thybrim 
tranauit, frangens undam puerilibus ulnis. 
cui si mutasset sexum natura, reuerti 
forsan Tyrrhenas tibi non licuisset in oras,    500 
Porsena. sed iuueni, ne sim tibi longior, hinc est 
et genus et clara memorandum uirgine nomen.' 
 Talia dum pandit, uicinus parte sinistra 
per subitum erumpit clamor. permixta ruina 
inter et arma uirum et lacerata cadauera Pauli    505 
eruerant corpus media de strage iacentum. 
heu quis erat! quam non similis modo Punica telis 
agmina turbanti, uel cum Taulantia regna 
uertit, et Illyrico sunt addita uincla tyranno! 
puluere canities atro arentique cruore    510 
squalebat barba, et perfracti turbine dentes 
muralis saxi, tum toto corpore uulnus. 
 Quae postquam aspexit, geminatus gaudia ductor 
Sidonius 'Fuge, Varro,' inquit 'fuge, Varro, superstes, 
dum iaceat Paulus. patribus Fabioque sedenti    515 
et populo consul totas edissere Cannas. 
concedam hanc iterum, si lucis tanta cupido est, 
concedam tibi, Varro, fugam. at, cui fortia et hoste 
me digna haud paruo caluerunt corda uigore, 
funere supremo et tumuli decoretur honore.    520 
quantus, Paule, iaces! qui tot mihi milibus unus 
maior laetitiae causa es. cum fata uocabunt, 
tale precor nobis salua Carthagine letum.' 
 Haec ait et socium mandari corpora terrae, 
postera cum thalamis Aurora ru<b>ebit apertis,    525 
imperat armorumque iubet consurgere aceruos, 
arsuros, Gradiue, tibi. tum munera iussa, 
defessi quamquam, accelerant sparsoque propinquos 
agmine prosternunt lucos: sonat icta bipenni 
frondosis silua atra iugis. hinc ornus et albae    530 
populus alta comae, ualidis accisa lacertis, 
scinditur, hinc ilex proauorum condita saeclo. 
deuoluunt quercus et amantem litora pinum 
ac, ferale decus, maestas ad busta cupressos. 
funereas tum deinde pyras certamine texunt,    535 
officium infelix et munus inane peremptis, 
donec anhelantis stagna in Tartessia Phoebus 
mersit equos, fugiensque polo Titania caecam 
orbita nigranti traxit caligine noctem. 
post, ubi fulserunt primis Phaethontia frena    540 
ignibus atque sui terris rediere colores, 
supponunt flammam et manantia corpora tabo 
hostili tellure cremant. subit horrida mentem 
formido incerti casus, tacitusque pererrat 
intima corda pauor, si fors ita Martis iniqui    545 
mox ferat, hac ipsis inimica sede iacendum. 
at tibi, Bellipotens, sacrum, constructus aceruo 
ingenti mons armorum surgebat ad astra. 
ipse, manu celsam pinum flammaque comantem 
attollens, ductor Gradiuum in uota ciebat:    550 
'Primitias pugnae et laeti libamina belli 
Hannibal Ausonio cremat haec de nomine uictor, 
et tibi, Mars genitor, uotorum haud surde meorum, 
arma electa dicat spirantum turba uirorum.' 
tum face coniecta populatur feruidus ignis    555 
flagrantem molem, et rupta caligine in auras 
actus apex claro perfundit lumine campos. 
hinc citus ad tumulum donataque funera Paulo 
ibat et hostilis leti iactabat honorem. 
sublimem eduxere pyram mollisque uirenti    560 
stramine composuere toros. superaddita dona, 
funereum decus: expertis inuisus et ensis 
et clipeus, terrorque modo atque insigne superbum 
tum laceri fasces, captaeque in Marte secures. 
non coniunx natiue aderant, non iuncta propinquo    565 
sanguine turba uirum, aut celsis de more feretris 
praecedens prisca exequias decorabat imago 
omnibus exuuiis nudo, iamque Hannibal unus 
sat decoris laudator erat: fulgentia pingui 
murice suspirans inicit uelamina et auro    570 
intextam chlamydem ac supremo adfatur honore: 
'I, decus Ausoniae, quo fas est ire superbas 
uirtute et factis animas. tibi gloria leto 
iam parta insigni. nostros Fortuna labores 
uersat adhuc casusque iubet nescire futuros.'    575 
haec Libys, atque repens crepitantibus undique flammis 
aetherias anima exultans euasit in auras. 
 Fama dehinc gliscente sono iam sidera adibat, 
iam maria ac terras, primamque intrauerat urbem. 
diffidunt muris: solam pauitantibus arcem    580 
sperauisse sat est. nec enim superesse iuuentam, 
ac stare Ausoniae uacuum sine corpore nomen, 
quodque adeo nondum portis inruperit hostis, 
contemptu cessare putant. iam tecta cremari, 
ac delubra rapi caedesque ante ora nefandae    585 
natorum septemque arces fumare uidentur. 
lux una euersas bis centum in stra<g>e curulis, 
ac iuuenum bis tricenis orbata gemebat 
milibus exhaustae nutantia moenia Romae, 
atque ea post Trebiam, post Tusci stagna profundi,    590 
nec socium numero pariter leuiore perempto. 
sed uero sed enim reliqui pia turba senatus 
munera sortito inuadunt. celer omnia lustrans 
clamitat attonitis Fabius: 'Non ulla relicta est, 
credite, cunctandi ratio. adproperemus, ut hostis    595 
nequiquam armatos ausit succedere muros. 
dura inter pauidos alitur fortuna sedendo, 
et gliscunt aduersa metu. ite ocius, arma 
deripite, o pubes, templis. uos atria raptim 
nudate et clipeos in bella refigite captos.    600 
sat patriae sumus, e numero si ad proelia nostro 
nil minuit pauor. in patulis illa horrida campis 
sit metuenda lues, muros haud fregerit umquam 
exultare leuis nudato corpore Maurus.' 
 Dum Fabius lapsas acuit formidine mentes,    605 
Varronem aduentare uagus per moenia rumor 
spargit et occulto perfundit pectora motu: 
haud secus ac, fractae rector si forte carinae 
litoribus solus uacuis ex aequore sospes 
adnatet, incerti trepidant, tendantne negentne    610 
iactato dextras, ipsamque odere salutem 
unius amissa superantis puppe magistri. 
quam restare uiro labem, qui accedere portis 
audeat ac dirum ueniat pauitantibus omen! 
 Hos mulcens questus Fabius deforme docebat    615 
cladibus irasci uulgumque arcebat ab ira. 
aduersis etenim ferri non esse uirorum 
qui Martem inscribant genti, non posse dolores 
condere et ex poena solacia poscere luctus. 
si uero exprobrare sinant, sibi tristius illum    620 
inluxisse diem, quo castris uiderit ire 
Varronem, quam quo uideat remeare sine armis. 
his dictis sedere minae, et conuersa repente 
pectora: nunc fati miseret, nunc gaudia Poeno 
consulibus reputant caesis erepta duobus.    625 
ergo omne effundit longo iam se agmine uulgus 
gratantum, magnaque actum se credere mente 
testantur, quod fisus auis sceptrisque superbis 
Laomedontiadum non desperauerit urbi. 
 Nec minus infelix culpae grandique pudore    630 
turbatus, consul titubantem ad moenia gressum 
portabat lacrimans: deiectum attollere uultum 
ac patriam aspicere et luctus renouare pigebat. 
quod uero reduci tum se populusque patresque 
offerrent, non gratari, sed poscere natos    635 
quisque suos fratresque simul miseraeque parentes 
ire uidebantur laceranda ad consulis ora. 
sic igitur muto lictore inuectus in urbem 
damnatum superis aspernabatur honorem. 
 At patres Fabiusque, procul maerore remoto,    640 
praecipitant curas. raptim delecta iuuenta 
seruitia armantur, nec claudit castra saluti 
postpositus pudor. infixum est Aeneia regna 
Parcarum in leges quacumque reducere dextra 
proque arce et sceptris et libertatis honore    645 
uel famulas armare manus. primaeua suorum 
corpora praetexto spoliant uelamine et armis 
insolitis cingunt. puerilis casside uultus 
clauditur atque hostis pubescere caede iubetur. 
idem obsecrantis, captiuum uulgus ut auro    650 
pensarent paruo (nec pauca fuere precantum 
milia), miranti durarunt prodere Poeno. 
cuncta adeo scelera et noxam superauerat omnem 
armatum potuisse capi. tunc terga dedisse 
damnatis Siculas longe meritare per oras    655 
impositum, donec Latio decederet hostis. 
haec tum Roma fuit: post te cui uertere mores 
si stabat fatis, potius, Carthago, maneres.
 

 
	 
		 Silius 
		 The Latin Library 
		 The Classics Page