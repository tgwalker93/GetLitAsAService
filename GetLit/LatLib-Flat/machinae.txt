Joseph Addison 
 
 
 
 
 JOSEPHUS ADDISON MACHINAE GESTICULANTES (ANGLICE A PUPPET-SHOW) 
 
 
 
 
 
 Admiranda cano levium spectacula rerum, 
 Exiguam gentem, et vacuum sine mente popellum; 
 Quem, non surreptis coeli de fornice flammis, 
 Innocua melior fabricaverat arte Prometheus. 
 Compita qua risu fervent, glomeratque tumultum 
 Histrio, delectatque inhiantem scommate turbam; 
 Quotquot laetitiae studio aut novitate tenentur, 
 Undique congressi permissa sedilia complent.[Image] 
 Nec confusus honos; nummo subsellia cedunt 
 10 Diverso, et varii ad pretium stat copia scamni.[Image] 
 Tandem ubi subtrahitur velamen, lumina passim 
 Angustos penetrant aditus, qua plurima visum 
 Fila secant, ne, cum vacuo datur ore fenestra, 
 Pervia fraus pateat: mox stridula turba penates 
 Ingreditur pictos, et maenia squallida fuco. 
 Hic humiles inter scenas, angustaque claustra, 
 Quicquid agunt homines, concursus, bella, triumphos, 
 Ludit in exiguo plebecula parva theatro. 
 Sed praeter reliquos incedit homuncio rauca 
 20 Voce strepens; major subnectit fibula vestem, 
 Et referunt vivos errantia lumina motus; 
 In ventrem tumet immodicum; pone eminet ingens 
 A tergo gibbus; Pygmaeum territat agmen 
 Major, et immanem miratur turba Gigantem. 
 Hic magna fretus mole, imparibusque lacertis 
 Confisus, gracili jactat convitia vulgo, 
 Et crebro solvit, lepidum caput, ora cachinno. 
 Quanquam res agitur solleni seria pompa, 
 Spernit sollicitum intractabilis ille tumultum, 
 30 Et risu importunus adest, atque omnia turbat. 
 Nec raro invadit molles, pictamque protervo 
 Ore petit nympham, invitoque dat oscula ligno. 
 Sed comitum vulgus diversis membra fatigant 
 Ludis, et vario lascivit mobile saltu. 
 Saepe etiam gemmis rutila, et spectabilis auro, 
 Lignea gens prodit, nitidisque superbit in ostris. 
 Nam, quoties festam celebrat sub imagine lucem, 
 Ordine composito nympharum incedit honestum 
 Agmen, et exigui proceres, parvique Quirites. 
 40 Pygmaeos credas positis mitescere bellis, 
 Jamque, infensa gruum temnentes praelia, tutos 
 Indulgere jocis, tenerisque vacare choreis. 
 Tales, cum medio labuntur sidera coelo, 
 Parvi subsiliunt lemures, populusque pusillus 
 Festivos, rediens sua per vestigia, gyros 
 Ducit, et angustum crebro pede pulsitat orbem. 
 Mane patent gressus; hinc succos terra feraces 
 Concipit, in multam pubentia gramina surgunt 
 Luxuriem, tenerisque virescit circulus herbis. 
 50 At non tranquillas nulla abdunt nubila luces, 
 Saepe gravi surgunt bella, horrida bella, tumultu. 
 Arma cient truculenta cohors, placidamque quietem 
 Dirumpunt pugnae; usque adeo insincera voluptas 
 Omnibus, et mistae castigant gaudia curae. 
 Jam gladii, tubulique ingesto sulphure foeti, 
 Protensaeque hastae, fulgentiaque arma, minaeque 
 Telorum ingentes subeunt; dant claustra fragorem 
 Horrendum, ruptae stridente bitumine chartae 
 Confusos reddunt crepitus, et sibila miscent. 
 60 Sternitur omne solum pereuntibus; undique caesae 
 Apparent turmae, civilis crimina belli. 
 Sed postquam insanus pugnae deferbuit aestus, 
 Exuerintque truces animos, jam Marte fugato, 
 Diversas repetunt artes, curasque priores. 
 Nec raro prisci heroes, quos pagina sacra 
 Suggerit, atque olim peperit felicior aetas, 
 Hic parva redeunt specie, cano ordine cernas 
 Antiquos prodire, agmen venerabile, Patres. 
 Rugis sulcantur vultus, prolixaque barbae 
 70 Canities mento pendet: sic tarda senectus 
 Tithonum minuit, cum moles tota cicadam 
 Induit, in gracilem sensim collecta figuram. 
 Nunc tamen unde genus ducat, quae dextra latentes 
 Suppeditet vires, quem poscat turba moventem, 
 Expediam. Truncos opifex et inutile lignum 
 Cogit in humanas species, et robore natam 
 Progeniem telo efformat, nexuque tenaci 
 Crura ligat pedibus, humerisque accommodat armos, 
 Et membris membra aptat, et artubus insuit artus. 
 80 Tunc habiles addit trochleas, quibus arte pusillum 
 Versat onus, molique manu famulatus inerti 
 Sufficit occultos motus, vocemque ministrat. 
 His structa auxiliis jam machina tota peritos 
 Ostendit sulcos, duri et vestigia ferri: 
 Hinc salit, atque agili se sublevat incita motu, 
 Vocesque emittit tenues, et non sua verba.
 
  Addison 	 Neo-Latin The Latin Library The Classics Page