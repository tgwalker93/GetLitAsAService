Anonymous: Iam, dulcis amica 
 
 
 
 IAM, DULCIS AMICA 
 
 
 
 
 
 
Iam, dulcis amica, venito, 
quam sicut cor meum diligo; 
Intra in cubiculum meum, 
ornamentis cunctis onustum.
 
Ibi sunt sedilia strata 
et domus velis ornata, 
Floresque in domo sparguntur 
herbeque fragrantes miscentur.
 
Est ibi mensa apposita 
universis cibis onusta: 
Ibi clarum vinum abundat 
et quidquid te, cara, delectat.
 
Ibi sonant dulces symphonie 
inflantur et altius tibie; 
Ibi puer et docta puella 
pangunt tibi carmina bella:
 
Hic cum plectro citharam tangit, 
illa melos cum lira pangit; 
Portantque ministri pateras 
pigmentatis poculis plenas.
 
Non me iuvat tantum convivium 
quantum post dulce colloquium, 
Nec rerum tantarum ubertas 
ut dilecta familiaritas.
 
Iam nunc veni, soror electa 
et pre cunctis mihi dilecta, 
Lux mee clara pupille 
parsque maior anime mee.
 
Ego fui sola in silva 
et dilexi loca secreta: 
Frequenter effugi tumultum 
et vitavi populum multum.
 
Iam nix glaciesque liquescit, 
Folium et herba virescit, 
Philomena iam cantat in alto, 
Ardet amor cordis in antro.
 
Karissima, noli tardare; 
studeamus nos nunc amare, 
Sine te non potero vivere; 
iam decet amorem perficere.
 
Quid iuvat deferre, electa, 
que sunt tamen post facienda? 
Fac cito quod eris factura, 
in me non est aliqua mora. 
 
 
 
 
 
 
	 Medieval Latin 
	 The Latin Library 
	 The Classics Homepage