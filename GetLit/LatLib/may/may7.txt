May: Liber VII
		 

		 
		 
	 
	
 

 SUPPLEMENTUM PHARSALIAE AUCTORE THOMÂ MAIO 
LIBER SEPTIMUS 

 

 
Jam se, post clades tantas, tot vulnera gentis 
Ausoniae, et strages populorum, absumserat ipsum 
Civilis furor; et terris pax alma refulsit. 
Defessis iterum rebus sperare quietem 
Coperunt populi; non tristia bella timebant,    5 
Omnia dum tenuit Caesar; nec in orbe potestas 
Altera, nec fuerit communis Roma duobus. 
Hunc supra invidiam Fortuna evexerat; hujus 
Regnum amat, ut tutum, populus: nam quem magis optent 
Custodem pacis, quam qui fortissimus armis    10 
Semper erat, nulloque unquam devictus ab hoste? 
Plebs libertatem, solâ contenta salute, 
Romula projecit; nec, post tot prolia, pacem, 
Quamvis cum domino veniat pax ista, recusat. 
Nec solum vulgus domino servire paratum    15 
Caesaris imperium votis amplectitur: illud 
Et procerum pars magna cupit; tranquillaque Patres 
Tempora lassati exoptant; quos (fulgura summos 
Ut feriunt montes) feriunt discrimina saevi 
Praecipue belli, et gaudens feralis Enyo    20 
Sanguine nobilium semper: nec nomen inane 
Jam libertatis (dudum ipsa eversa fuisset) 
Sanguine jam retinere student: vix ipsa videtur 
Libertas tanti: neque ficto Caesaris augent 
Obsequio titulos: sed vero pectore tantos,    25 
Ne sibi rege minor videatur Caesar, honores 
Decernunt, quantos nequeat privatus habere. 
Perpetuum dictatorem, patriaeque parentem 
Appellant Patres; denos ut consul in annos 
Designaretur, statuunt; altâque curuli    30 
Ipse ut supremus Romanâ censor in urbe, 
Veste triumphali indutus, lauroque sederet 
Perpetuâ ornatus. Necnon, de principe Numen 
Ut fieret victor, donant altaria, sacra, 
Atque templa, quibus pulcherrima juncta Dearum    35 
Illius adstabat statuae Clementia sacrae. 
Caesareo faciunt Vestales nomine vota; 
Et quo quaeque die victoria contigit illi 
(Civilis quamquam) celebrantur festa per Urbem. 
Crederet hoc aliquis? cum sint feralia fastis    40 
Et Trebia et Cannae Romanis nomina; Mundae, 
Thessaliae, Thapsique, dies jam laeta vocentur 
Tempora? Pompeiique necem, sanctique Catonis, 
Scipiadaeque, albis designet Roma lapillis! 
Nullus restat honor, quem non assumere possit    45 
Jam sibi; victori tanta est concessa potestas. 
Quid nunc imperio securam Caesaris urbem, 
Et tandem optatâ, pro libertate, quiete 
Laetantem, possit civilia rursus in arma, 
Rursus in horrendas populos impellere clades?    50 
Quid tantas victoris opes, stabilitaque regna 
Eruere? an non tam facile est suprema tueri 
Quam dare Dîs Superis; an non mortalibus ulla 
Firma datur, nullisque malis violanda, potestas? 
Nullane livorem poterit transcendere virtus?    55 
Nec tantum meriti spatium est, quod non capit ulla 
Invidiae rabies? O summis lubrica semper 
Et minitans statio! non te tua plurima virtus 
Securum, Caesar, praestat, non robur in armis, 
Non bonitas, tantasque aequans elementia vires.    60 
Supplicibus frustra veniam, victisque salutem, 
Exsulibusque Urbem permittis; Romula frustra 
Imperia exornare studes, dum legibus orbem 
Emendas prudens, aut oppida diruta condis 
Magnificus. Tantis jamdudum exstincta ruinis,    65 
Per te stat Carthago, novisque impleta colonis 
Exsurgit, nuribus non jam metuenda Latinis. 
Tu quoque restauras, Latiisque habitanda Corinthi 
Monia das bimaris; nec famam auctoribus ullam 
Detrahis antiquis; sed adhuc retinere vetusta    70 
Nomina permittis totum vulgata per orbem. 
Non tamen haec fatum avertunt, nec regna tueri 
Usurpata diu possunt: non mentibus ulla 
Conciliare jugum generosis munera possunt; 
Nec libertatem clementia pensat ademtam.    75 
Invidiae stimulos ergo ut lenire furentis, 
Et capite insidias, quas maturare quietem 
Non nescit, Caesar factis avertere possit, 
Necnon externo maculas abstergere bello 
Civilies; cum jam Crassi vindicta perîsset    80 
Debita jamdudum Latio; jussu ille senatûs, 
(Ne Patrum imminui videatur sacra potestas) 
Decretoque togae, mandari Parthica bella 
Suppliciter petiit, felix ut, more retento 
Romulei antiquo populi, legionibus iret    85 
Tessera: sicque alacri compellat voce senatum: 
"Si mihi, conscripti Patres, quaesita potestas 
"Esset, ut immani saevâque tyrannide solus 
"Regnarem; ut quodcumque jubet furor impius, aut mens 
"Aegra metu, aut suadet luxus, vel prava libido,    90 
"Exsequerer; tanto non tempore dissimulata 
"Consilia, et furiae latuissent pectoris hujus; 
"Jamdudum gladios sensisset Roma nefandos. 
"Sed non nos vitiis famulantia gessimus arma, 
"Nec factura Urbi, sed detractura, tyrannos.    95 
"Libertatis erit custos victoria nostra, 
"Et legum: nec, si non haec perspecta fuissent 
"Numinibus, nostrae favissent Numina causae. 
"Cur gravis metuenda, Patres, sit nostra potestas, 
"Quae vitam tot devictis dedit hostibus, et tot    100 
"Exsulibus reditum? quis jussu Caesaris unquam, 
"Dun siluêre tubae, jugulatus concidit hostis? 
"Scipiadae chartas post Thapsi bella cremavi 
"Non lectas, ne quos victor deprendere possem, 
"Et punire hostes: potius quam caede tueri    105 
"Nobilium hanc vitam, nescire pericula nostra 
"Elegi: necnon invitus (Numina testor) 
"Civilem sumsi gladium, dum praemia justa 
"Bellorum bello conquirere, proque triumphis, 
"Quos tot trans Alpes annos, Pontumque Britannum,    110 
"Et Rhenum merui vincendo, vincere cogor 
"Rursus; et invidiam his armis, quibus ante feroces 
"Edomui Britonas, Suevos, Gallosque, domare. 
"His îsdem forsan, vobis mandantibus, armis 
"(Si non in patriam paucorum injuria bellum    115 
"Vertisset) Latiis Babylon spoliata tropaeis 
"Jamdudum nostros lenisset clade dolores, 
"Ultimaque Ausonias tremuissent Bactra secures. 
"Haec jam bella mihi Numen peragenda reliquit. 
"Ad Parthos, Patres, si vos decernitis, ibo;    120 
"Et simul ac Tauri de cornibus aureus exit 
"Phoebus, ad Eoas victricia signa pharetras 
"Convertam. Ausonias aquilas, amissaque signa, 
"Aut referam, aut moriar; dignis aut cladibus ultus 
"Tunc erit, aut caeso comitatus Caesare, Crassus."    125 
Assensêre Patres: placuit tam nobile bellum, 
Et tantus ductor: cui Parthica bella senatus 
Nequidquam mandat. Coeptis ingentibus obstant 
Fata; nec Ausoniae decus hoc, nec Caesaris armis, 
Concedunt. Iterum redeunt civilia bella,    130 
Et populi abrumpit tristis Fortuna quietem. 
Sola quies jam Caesar erat; cum Caesare rursus 
Pax Romana perit: cujus mors dira pianda est 
Cladibus innumeris, laceroque cruentior orbi, 
Quam tot viventis feralia bella fuissent.    135 
Fata ducis mortem accelerant; pars magna senatûs 
Conjurat trepidi; nec qui de parte stetissent 
Adversâ solum, et noti jam Caesaris hostes, 
Spurius, et Naso, Rubrius, Servilius audax, 
Donatusque semel veniâ Ligarius, atque    140 
Caecilius; sed qui vulgo creduntur amici 
Illius, adjungunt sese. Trebonius inter 
Hos fuit, et Casca, et Cimber; nec Cassius acer 
Defuit insidiis, qui libertatis ademtae 
(Quamvis urbanâ praeturâ a Caesare nuper    145 
Donatus) vindex nunquam non esse volebat. 
Jungitur his Decimus, notissimus inter amicos 
Caesaris, ingratus, cui Transalpina fuisset 
Gallia Caesareo nuper commissa favore. 
Non illum conjuncta fides, non nomen amici,    150 
Deterrere potest. Nec adhuc sat firma videtur 
Conjurata manus, quamvis pars tanta senatûs, 
Totque simul proceres sanxissent foedera dira: 
Te quoque, flos juvenum Latiorum, et nobile nomen, 
Brute, petunt coepti socium, caedisque nefandae    155 
Participem; ut tantae pietatem obtendere culpae, 
Et dare jus sceleri, posset venerabile Bruti 
Nomen apud populos. Hic libertatis ademtae 
Et patriae vindex natalibus esse videtur 
A Superis designatus; tua, maxime Brute,    160 
Progenies, primus qui nomine consulis annos 
Signâsti Latios, pulsis ex urbe tyrannis. 
Urbis erat praetor Brutus: cui Cassius arctis 
Junctus amicitiis, (ut eodem junctus honore) 
Et tunc immensis cupiebat jungier ausis.    165 
Hunc quoque, cum notas intravit Cassius aedes, 
Invenit moestum, et tacite surgentia regna 
Damnantem. Tales versat dum pectore curas, 
Cassius aggreditur: "Non vanis, Brute, querelis 
"Tempus eget. Sat jam votis tacitoque dolori    170 
"Concessum est, sat consiliis: nunc vindice dextrâ 
"Utendum. Ultorem sperat te Roma; tuamque 
"Libertas oppressa manum jam, Brute, requirit. 
"Hoc a te exspectat populus, tacitque precatur. 
"Haec sellis statuisque tuis inscripta legebas,    175 
"Auctore ignoto. Non a te munera vana, 
"Venatus ludosque, petunt, aut talia: sola, 
"Reddita libertas, Bruto praetore, videtur 
"Dignum munus eis. Forsan, dum regna relinquat 
"Caesar, et imperium, quod per tot bella petebat,    180 
"Deponat sponte, exspectas. Non sufficit illi 
"Dictatoris honor, quis libera novit honorem 
"Roma illum. Quodcumque potest donare senatus, 
"Posse negare putat; nec jam suprema potestas 
"Victori satis est, nisi sit quoque sola potestas.    185 
"Vera ideo imperii quaerens insignia, sceptrum 
"Et diadema petit: probat hoc (quod vidimus omnes) 
"Sacra tribunorum (dum detraxêre coronam 
"Caesareae nuper status) violata potestas. 
"An coram populo (quamvis tum respuit) illi    190 
"Obtulit invito diadema Antonius audax? 
"An non, ut populum tentaret, ut ambitiosis 
"Artibus hoc sciret, quo vultu regna, priusquam 
"Se regem faceret, pateretur Romula pubes? 
"Mactetur dominus: libertatemque (paratae    195 
"Servitio quamvis) reddat mors Caesaris Urbi. 
"Et festinanda est; si paulum, Brute, moramur, 
"Dum redeat laeto post Parthica bella triumpho, 
"Majore invidiâ caedes peragenda manebit." 
Ingemuit Brutus, tristique has pectore voces    200 
Edidit: "O Cassi! frustra, quod Numina nobis 
"Imposuêre, jugum jam detrectamus acerbum. 
"An libertatem Superi, causamque senatûs, 
"Tot damnaverunt bellis, tot cladibus, ut jam 
"Insidiis possint et proditione tueri?    205 
"Ah! potius bello pereat, quo crevit, aperto 
"Libertas populi Latii, quam caede dolosâ, 
"Fraudibus, et gladio occulto videatur egere. 
"Talibus insidiis hostes, civesque nefandos, 
"Vincere Romani duxêre ignobile prisci.    210 
"Incertae potius patriam permittere belli 
"Fortunae voluit, quam si te tollere, Pyrrhe, 
"Fabricius: nec non, quamvis Sertorius audax 
"Hostis erat patriae, turpis Perpena vocatur 
"Proditor a cunctis. Quis tanto sanguine Sullam    215 
"Carnificem imbutum positurum regna putavit? 
"Quis tamen occultis tantum mactare tyrannum 
"Insidiis conatus erat? quis Caesaris audet 
"Praeferre imperio crudelia tempora Sullae, 
"Ni furias praeferre Deis audebit? Ut illi    220 
"Degeneres nimium proceres, pavidique, vocantur, 
"Qui tantum subiêre jugum; sic Caesaris ista 
"Virtuti et meritis ingrata vocabitur aetas; 
"Plusque senes illi damnabunt crimina nostra, 
"Tempora qui saevi meminêre immania Sullae.    225 
"Sed me praecipue miserum quâ cuncta notabit 
"Posteritas famâ, quem tanto Caesar amore, 
"Totque sibi meritis semper devinxit? Iniqua 
"Est mea sors; liber nequeo gratusque manere. 
"O! utinam tunc, cum, plebeiâ casside tectus,    230 
"Caesaris intentus jugulo per tela ruebam, 
"Thessalicâ Brutus cecidisset strage, priusquam 
"Donâsset vitâ victor; tunc liber ad umbras 
"Venissem Stygias; vel, si pia Numina dextram 
"Hanc bene rexissent, uno feliciter ictu    235 
"(Ni sibi Pompeius regnum quoque victor in illo 
"Quaesîsset camo) libertas parta fuisset. 
"Exspecta, o Cassi! quid tandem Numina nobis, 
"Quidve hostes facient Parthi." Cui talia contra 
Cassius; "Exoptes Parthis si, Brute, triumphum    240 
"De Latio, patriae es factus, non Caesaris, hostis: 
"Quod procul avertant Superi. Rationibus erras, 
"Brute, tuis: ingrata vocas, quae justa vocabit 
"Posteritas: et, dum vis non ingratus haberi, 
"Impius es: nec, quae patriae sunt debita, donis    245 
"Privati debere potes: corrupta vocatur 
"Haec, non justa, fides. Quo plus te dona ligârunt 
"Illius, hoc magis es patriae justusque piusque. 
"Heu! quantam, tibi si non esset Caesar amicus, 
"Detrahet famam facto Fortuna merenti!    250 
"Cum plus privatis affectibus indulgere, 
"Quam patriae servire tuae, te crederet orbis. 
"Si tamen exemplis opus est, illum adspice priscum 
"Brutorum generis, libertatisque, parentem, 
"Romanos primus qui nomine consulis annos    255 
"Signavit. Proprios natos, dum regna fovebant, 
"Supplicio affectos spectavit fronte serenâ. 
"Exuit ille patrem Brutus, dum civis haberi 
"Vult pius. An tibi plus sunt munera Caesaris, illi 
"Quam natura fuit? Sed justior ultio nostra    260 
"Tempore jam facta est. Pro libertate vetustâ, 
"Tot confirmatâ magnae per saecula Romae, 
"Quid nunc egisset Brutus, qui talia fecit, 
"Cum nova libertas, et reges nuper abacti?" 
Hac postquam juvenem flexisset Cassius arte,    265 
Cum Decimo proceres reliqui venêre; datâque 
Acceptâque fide, sanxerunt foedera dira; 
Et libertatem amissam, quam sanguine tanto 
Tot bellis frustra quaesîssent, quaeque, Deorum 
Decretis, nunquam reditura, reliquerat orbem,    270 
Caesaris infandâ decepti caede requirunt. 
Jamque propinquabant Martis tibi, maxime Caesar, 
Fatales Idus; nec tanta instantia possunt 
Funera Dî celare; dies nec vatibus illa 
Augurisbusque venire potest ignota: loquuntur    275 
Hoc solitae volucres, hoc exta minacia fatum. 
Has Idus frustra monuit Spurinna timendas. 
Sol quoque moesta dedit tantae praesagia mortis: 
Lugenti similem, madidâ nunc iride cinctum, 
Nunc caput obscurâ tectum ferrugine, solem    280 
Attoniti vidêre homines; pecudesque locutae. 
Destituêre amnes cursum; terraeque cavernas 
Spiritus erumpens detexerat. Imbre tumescens 
Eridanus subito vicinos merserat agros: 
Et, subito ad ripas rediens, per prata reliquit    285 
Innumeros angues, et prodigiosa nigrorum 
Corpora serpentûm: totidem prope Tibridis ora 
Destituit pisces refluum mare litore sicco. 
Caesaream propiora necem sed signa notabant. 
Nam, quos victor equos finito Marte sacrârat    290 
Caesar, et emeritos bellis permiserat alto 
Depasci nemore, et per dulcia rura vagari, 
Ante necem domini multis luxêre diebus. 
Non illis amnes, non illis pascua curae; 
Sed lacrymis prata humectant: caedemque cruentam    295 
Praecedente die, cum lauri regia ramum 
Ore avis exiguum volitans gestaverat, illam 
E silvis volucrum crudelis turba secuta est, 
Et Pompeianâ captam laceravit in aulâ. 
Horrida prodigiis adexerat nox ultima vitae    300 
Caesareae; diris turbata Palatia monstris 
Excutiunt somnum cunctis; et flebile totis 
Aedibus auditur murmur. Patuêre reclusae 
Sponte fores; raucum dederant crepitantia Martis 
Arma sonum; moestisque canes ululatibus implent    305 
Atria; ferales effundit saepe querelas 
Strix nocturna suas, infaustaque carmina bubo. 
Morpheus intravit mediâ jam nocte cubile, 
Quo Tyrio formosa cubans Calpurnia lecto 
Carpebat magno teneros cum conjuge somnos.    310 
In faciem occisi vertens se Caesaris, adstat 
Ante torum miserae, lacertâ veste cruentus: 
Vulnera mille patent, qualem te crastina, Caesar, 
Lux populo ostendet. Diris exterrita visis 
Ingemit, et lacrymans Calpurnia brachia somno    315 
Per lectum, prensura virum, movet; invenit illum 
Incolumem; sed vix (nam jam turbata soporem 
Excussit) putat incolumem; vix sensibus ipsa 
Credidit; attonitae tam somnia fixa manebant. 
Oscula dat moestae Caesar, causamque doloris    320 
Quaerenti, visum narrat Calpurnia triste. 
Quod dum narrat, adhuc trepidat, lacrymasque recentes 
Effundit; pectusque ulnis amplexa virile 
Sidereis, orat ne vana haec somnia credat, 
Neve ostenta Deûm contemnat; Martis ut Idus,    325 
Quae male tunc aderant, et quid Spurinna moneret, 
Quidque alii vates, reputet; nec jam sua, tantis 
Praemonitus signis, nescire pericula vellet; 
Utque manere domi placeat; lucemque sequentem 
Hanc unam, si non propriae donare saluti,    330 
Conjugis at saltem vellet onare timori. 
Hispanas iterum, dum tanta pericula restant, 
Dimissas nuper monuit revocare cohortes, 
Et stipatores fidos: non esse pavoris, 
Sed pietatis, opus, Divorum ostenta timere.    335 
Cuui Caesar contra: "Plus me, Calpurnia, luctus 
"Et lactymae movêre tuae, quam tristia vatum 
"Responsa, infaustae volucres, aut ulla dierum 
"Vana superstitio poterant, Ostenta timere 
"Si nunc inciperem, quae non mihi tempora posthac    340 
"Anxia transirent? quae lux jucunda maneret? 
"Aut quae libertas? frustra servire timori 
"(Dum nec luce frui, nec mortem arcere, licebit) 
"Cogar: et huic capiti, quod Roma veretur, aruspex 
"Jus dabit, et vanus semper dominabitur augur.    345 
"Si mortem mihi Roma paret, dubiaene saluti 
"Proderit una dies? aut cur differre laborem, 
"Quam nequeo vitare, necem? semperne timere 
"Exoptem potius, quam certâ occumbere morte? 
"Cur tamen insidias timeam? cur Roma salutem    350 
"Non potius nostram exoptet? partâque quiete, 
"Caesaris imperio, post tot civilia bella, 
"Post rabiem tantam, lassatus gaudeat orbis? 
"Pax mundi mea sola salus; nece Caesaris, enses 
"Stringentur rursus; rursus lacerabitur orbis;    355 
"Moestaque Romano tingetur sanguine tellus. 
"Sed, si non homini satis esset cura diei, 
"Ni nocturna alias facerent insomnia curas, 
"Dic mihi, nam Morpheus nobis contraria misit 
"Somnia, queis potius credes? hac nocte volâsse    360 
"Ad coelem, dextramque Jovis tetigisse, serenâ 
"Et majestate indutus sedisse videbar. 
"Quid nisi fausta et magna mihi haec (si credere vellem 
"Talibus omnino) portendere somnia possunt?" 
Jam jubar Aurorae pallentia vicerat astra.    365 
Prosiluit stratis Caesar, moestaeque reliquit 
Conjugis amplexus; magnaeque capacia turbae, 
Et tantos pariter mox exceptura clientes, 
Magnifico splendent excelsa Palatia cultu. 
Festini proceres, magnique ad limina Patres,    370 
Luce salutatum primâ venêre, domumque 
Admissi implêrunt. Animus non omnibus unus: 
Caesareo quidam vere laetantur honore: 
Pars alia, invidiae stimulis agitata nefandis, 
Quem mactare parant, falso venerantur honore;    375 
Et funesta animis, linguis dum fausta, precantur. 
Ante alios Decimus, cui fallere nomen amici 
Praecipue dederat, ductorem saepe morantem 
Incitat: et spretis hortatur adire senatum 
Prodigiis. Tandem, Patrum famulante catervâ,    380 
Progreditur Caesar. Quamvis ostendere caedem 
Venturam Superi non cessavêre minaces, 
Progreditur tamen; atque (o mira potentia fati!) 
Dum transit, chartam oblatam, quae nomina tanta 
Conjuratorum, facinusque ex ordine totum,    385 
Detegit, ante sinu, quam sit perlecta, recondit; 
Funestamque intrat fatis urgentibus aedem. 
Caesaris intenti jugulo stant undique Patres, 
Et conjurati proceres; altamque curulem 
Circumdant. Primo adspectu cecidêre parumper    390 
Audaces animi, et fortes tremuêre lacerti. 
Jam paene inceptum damnant. Armare videtur 
Ingens fama ducem, majestas laurea frontis, 
Terribilis decor, et gestarum gloria rerum. 
Nunc fortuna viri nimium comperta, favorque    395 
Perpetuus Superûm, terrent: nec, quantus in armis 
Caesar, ut audaci stipatus milite turmas 
Fuderat hostiles toties, totiesque per omnes 
Terrarum tractus victricia signa tulisset, 
Mentibus occursat: sed quanta pericula solus    400 
Vicit, Fortunâ tantum comitante, Deisque: 
Qualiter Aegypti insidias, pontique procellas 
Nocturnas, saevosque intra sua castra tumultus 
Militis irati evasit. Cur jam caput istud 
Numina destituant? Versant dum talia, rursus    405 
Pectoribus vindicta redit; pellitque timorem 
Libertatis amor nimius. Primusque curulem 
Tillius accedens, tamquam pro fratre rogatum, 
Purpureum ex humeris subito divellit amictum. 
Mirantique duci primum prope guttura vulnus    410 
Dat Casca: haud impune quidem; nam brachia Cascae 
Transfigit Caesar, primumque ulciscitur ictum. 
Prosiliens, alio tardatur vulnere, donec 
Circumstare videt strictis mucronibus omnes. 
Sentit se Caesar funestâ indagine cingi:    415 
Et, qui ferratas acies, densasque catervas, 
Rupisset toties campo, tutamque per hostes 
Fecerat ense viam, nullâ virtute togatas 
Insidias vitare potest. Obvolvit amictu 
Tum caput; et vultum, dum Martia pectora praebet    420 
Tot manibus fodienda, tegit; reprimitque querelas, 
Ne tantam possit gemitu corrumpere famam; 
Interea tacito secum haec in pectore volvens: 
"Hoc saltem, Fortuna, placet, quod nulla superbo 
"Victori capitis nostri est concessa potestas,    425 
"Nec domini jussu pereo. Mactatus iniquis 
"Insidiis, quas Roma mihi subjecta paravit, 
"Occumbo princeps orbis, numerumque Deorum 
"Aucturus posthac." Tandem, per vulnera mille, 
Spiritus erumpit: saevis qui semper in armis    430 
Inviolatus erat, violatae victima pacis 
Hîc cadit: atque togae, quas bello laeserat, aedes 
Ipse suo moriens perfundit sanguine Caesar.
 
 

 
 
 
	 Thomas May 
	 Neo-Latin 
	 The Latin Library 
	 The Classics Page