May: Liber I
		 

		 
		 
	 
	
 

 SUPPLEMENTUM PHARSALIAE AUCTORE THOMÂ MAIO 
LIBER PRIMUS 

 

 
Perdiderant freta saeva minas; et ab aequore tutus, 
Tutus ab insidiis imbellibus, et sceleratâ 
Aegypti rabie, consedit litore Caesar, 
Vindictam spirans; tantâque efferbuit irâ, 
Quantam non Pharii potuit restinguere regni    5 
Exitium. Justa est belli data causa gerendi: 
Sed pudor, et magnam premit indignatio mentem, 
Bella dari tam justa, aut mollem audere Canopum 
Caesareas iras, infestaque tela, mereri, 
Quae vix armipotens est ausa lacessere Roma;    10 
Nec damno tantas iras leviore luisset, 
Quam libertatis jacturâ, et funere Magni. 
Quod tamen incolumis per tanta pericula Caesar 
Evasit, Superis poteras ignoscere, Roma, 
Si sola Aegyptus redivivae vulnera dextrae,    15 
Et saevos posthac gladios sensura fuisset. 
Inferias tibi, Magne, pias haec bella dedissent, 
Et gratas Latio. Phariâ de clade triumphum 
Victori placidâ donâsset fronte senatus; 
Templa coronâsset votis; plausuque superbum    20 
Spectâsset laeto currum Romana juventus. 
Haec patriae forsan victoria conciliâsset 
Caesaris arma suae, ni dira sequentia bella, 
Ni Libycae clades, et tristis funera Mundae, 
Victrices alio fodâssent crimine dextras.    25 
At Nili scelerata cohors, quae sceptra dedisset 
Reginae Arsinoë, subito mutata, rebellat, 
Femineum imperium, fastusque exosa superbos 
Eunuchi Ganymedis, et implet castra tumultu. 
Nec pavidum murmur; consensu audacia crevit;    30 
Tantaque turba metu ponarum solvit ab omni. 
Nec mora; delecti ad tentoria Caesaris ibant, 
Invitâ Arsinoë, pacem regemque petentes, 
Et delictorum veniam; dirumque Pothinum, 
Ut scelerum auctorem, et saevum exsecrantur Achillam,    35 
Qui facinus meritâ jam tandem morte luissent. 
Ausonius ductor, quamvis jam fervidus irâ, 
Pacem optans, Phariâque timens regione teneri, 
Dum procul Emathiae coëant fragmenta ruinae, 
Dum, quas dispersit clades Pharsalica, rursus    40 
Jungantur vires, et castra hostilia crescant, 
Castigat primo dictis; mox fronte serenâ 
Dat veniam precibus; nec tantâ Caesaris irâ 
Dignatur viles populos, impendere totos 
Irarum fluctus cupiens civilibus armis.    45 
Nil nisi Romani imperii patriaeque ruinas 
Aut scelera esse suis aut digna pericula fatis 
Credit, et imbellem Ptolemaeum in regna remittit. 
Quid tandem, miserande puer, tibi proderit ista 
Libertas, quam morte lues, regnique ruinâ?    50 
Tutior, ah! longe custodia Caesaris esset, 
Quam data libertas; nec, cum captivus agebas, 
Esse nocens poteras: te saevi Caesaris ira 
Liberat, ut fieris. Phariae nam noverat aulae 
Perfidiam, morosque tuos, tua crimina sperans,    55 
Ut mox justa cadas Cleopatrae victima regno; 
Cujus adulterii pretium Nilotica sceptra 
Donabit Caesar, dulcique impendet amori. 
Nec Latium versuta ducem spes ista fefellit. 
Namque infelicem Ptolemaeum, in regna remissum,    60 
(Sive Aegyptiacae fuit inconstantia gentis, 
Seu regis vitium) confestim oblivio cepit 
Et dextrae fideique datae. Nova bella parabat 
Consiliis pravis, et spe delusus inani; 
Inque suam accelerat properantia fata ruinam.    65 
Et, ne subsidiis accrescant castra marinis 
Caesarea, instructam disponit in aequora classem, 
Quâ levis Aegypto disteminat unda Canopum. 
Inceptum visa est primum Fortuna juvare. 
Incidit in classem hanc sociis divisa carinis    70 
Caesaris una ratis, quae fortem Euphranora vexit: 
Hanc omni Phariae puppes statione solutae 
Circumeunt: periit numeris oppressa triremis. 
Regius interea per Deltam exercitus ibat 
Terrestris, multasque viâ muniverat arces.    75 
Jam belli molem pulcherrima Delta tenebat, 
Delta, Aegyptiaci decus atque opulentia regni; 
Per cujus virides sinuato gurgite campos 
Huc illuc ludit Nilus, gyrisque recurrens 
Nunc ambit, nunc implicitis intersecat undis    80 
Pinguia culta suis, et nigrâ ditat arenâ. 
Huic nomen terrae dat litera Delta triformi. 
Oceano Boreale latus defenditur, in quem 
Infundit sese septeno gurgite Nilus. 
Quae restant latera inde duo, duo brachia Nili    85 
Ultima constituunt. Haec inter brachia, quinque 
In mare gurgitibus per Deltam volvitur amnis. 
Magnus ab Aethiopum campis nigrantibus amnis 
Volvitur, atque uno longe decurrit in alveo 
Usque ad planitiem, quâ surgit maxima Memphis,    90 
Pyramidum aggeribus totum celebrata per orbem. 
Indulsit nimium faciles telluris opimae 
Fertilitas fruges populo, nimiumque pepercit 
Agricolae manibus, tanti jactura laboris 
Ut fieri posset; moles ut vulgus inanes,    95 
Vanaque pyramidum miracla stupesceret orbis. 
Tot potuêre manus steriles invertere glebas, 
Emendare solum, muris circumdare terras, 
Et tanto imbellem munimine cingere gentem, 
Ut non incursum populi timuisset Eoi,    100 
Non Persarum acies, pharetrataque robora Susae; 
Nec Macetûm aeratae cessisset praeda phalangi 
Fertilis Aegyptus; sed inexpugnabilis armis, 
Atque sui juris, saeclum mansisset in omne. 
Volvitur a Memphi partito gurgite Nilus,    105 
Extremoque, Eurum versus, ferit aequora cornu 
Ad Pelusiacas arces; at gurgite mollis 
Alluit Occiduo litus portumque Canopi. 
Huic dedit antiquum Menelai navita nomen, 
Litore (si famae credas) tumulatus in isto,    110 
Cum Pharii justus tenuit diademata regni 
Proteus. Eripuit Paridi castissimus ille 
Tyndarida; et, nullo vitiatam crimine servans, 
Post Trojam excisam ferro flammisque, marito 
Reddidit. Haec tellus inter duo flumina Delta est,    115 
Dives opum, dives pecorum, laetisque colonum 
Frugibus exsaturans, atque urbibus inclyta magnis. 
Quid Butum, Butive lacum, quo gentibus olim 
Niliacis responsa dabat Phobeia mater; 
Quid servam hospitibus memorem Busiridis urbem,    120 
Funestasque aras? teve, urbs pulcherrima, nomen 
Cui Venus ipsa dedit? vel te, delubra Minervae 
Alta tenens, Saïs, quam rex Psammiticus olim 
Condidit? antiquae juxta stant monia Mendes, 
Quâ Deus Arcadiae Pan pastoralis in urbe    125 
Relligione patrum colitur. Cum matribus illic 
(Ut perhibent) capri coiêre, et semine mixto 
Fodavêre uteros: olim sic ille creatus, 
Qui pueri nimio Cyparissi ardebat amore. 
Ante tamen, quam rex Ptolemaeus ab urbe Canopo    130 
Per Deltam transire parat, (nam nota Canopo 
Templa Serapis habet) scrutari oracula Divum, 
Et belli casus cupit explorare futuros. 
Hic Deus, alta tenens molli delubra Canopo, 
Quem serpentinâ Nilotica terra figurâ    135 
Vicinique colunt, non voce oracula reddit, 
Corniger ut Libycis colitur qui Syrtibus Hammon; 
Non esuve fameve, velut Memphiticus Apis, 
Certa boni, fative mali praesagia pandit; 
Nec, Phobo similis Cirrhaeo, virginis implet    140 
Concussos artus miserae, quam pona recepti 
Numinis, aut pretium, mors immatura sequatur; 
Erudit at placide humanum per somnia mentem, 
Nocturnâque quiete docet; nulloque labore 
Hîc tantum parta est pretiosa scientia: nullo    145 
Excutitur studio verum: mortalia corda 
Tunc Deus iste docet, cum sunt minus apta doceri, 
Cum nullum obsequium praestant, meritisque fatentur 
Nil seses debere suis; tunc recta scientes, 
Cum nil scire valent. Non illo tempore sensus    150 
Humanos forsan dignatur numen inire, 
Cum propriis possunt per se discursibus uti, 
Ne forte humanâ ratio divina coiret. 
Jamque sacerdotes regem in penetralia templi 
Duxerunt. Tyrio resplendens sanguine et auro,    155 
Stratus erat lectus, quo tu, Ptolemaee, recumbens, 
Fatidici infelix captas praseagia somni. 
Sacratos intrant templi sola illa recessus 
Somnia, quae Deus ipse creat; nam caetera cuncta, 
Quae vel temperies varias variosve sequuntur    160 
Corporis humores, vel quae repetita diei 
Aut studia, aut curae finxerunt somnia, templo 
Exteriore volant, multas imitantia formas. 
Illic prae reliquis fuscam exhilarantia noctem 
Formosâ specie, roseisque volantia pennis,    165 
Sanguinea apparent, templique in margine ludunt. 
His quoque, Veneris campo, placidoque vireto, 
Mille pharetrati fratres, gens mollis Amorum, 
Occurrunt noctu, et templo consortia jungunt. 
Illic flammatis alis, vel fulguris instar,    170 
Nocturnaeve facis, per summa cacumina templi 
Somnia de flavâ nascentia bile, volatu 
Irato strepitant, tamquam hostem quaerere semper 
Audacem, et Saevas assueta lacessere pugnas; 
Excelsoque parant colum superare volatu    175 
At contra timide tenebrosa per atria templi, 
Quae nigrâ de bile fluunt, demissius ibant; 
Nocturnaeque ut aves strident feralibus alis, 
Inter busta volant, et fodis sola sepulcris 
Invitant Stygios mosta ad consortia Manes.    180 
Illic per postes, albataque monia templi, 
Ignavo incessu, tardae testudinis instar, 
Somnia, quae pituita creat, trepidantia serpunt; 
Ne, si forte cadant, liquidis mergantur in undis; 
Nam semper vanâ falluntur imagine lymphae.    185 
Haec inter volitant imitantia mille figuris 
Quidquid agunt homines passim; totidemque feruntur, 
Quot patitur magnus diversa negotia mundus, 
Aut objecta tenet. Cedunt haec somnia cuncta 
Divinis, quae dat Numen; longeque remota,    190 
Non audent templi sacros intrare recessus. 
Nocte fere mediâ Ptolemaei pectora somnus 
Vicerat optatus, cum jam divina Serapis 
Somnia, mutandum Aegypti narrantia regnum, 
Miserat. Incessu tardo delubra petebat    195 
Bos niger ingenti specie; geminisque micabat 
Pelle insignitus stellis; quarum altera tergo, 
Altera fronte fuit mediâ. Lugubre videtur 
Mugire, atque oculis lacrymas effundere nigris, 
Confectus macie, tamquam qui pabula nulla    200 
Gustâsset, morens. Post majestate decorâ 
Incedit, quamvis pullato femina cultu, 
Turrigero laceros effundens vertice crines, 
Atque catenatos tendens post terga lacertos. 
Tum, velut inferni plorarent carcere Manes,    205 
Erupit subito tumilis lacrymabile murmur 
Ex imis. Scindi regalia Mausolea 
Vidit, et erupto Ptolemaeum exire sepulcro 
Lagaeum primo, reliquos hunc ordine reges 
Pone sequi, miserae crudelia fata gementes.    210 
His vero attonitus visis Ptolemaeus, (ab omni 
Nam gelidus trepido manavit corpore sudor) 
Excusso somno, templum circumspicit omne, 
Talia Divorum quaerens ostenta; sed illa, 
Quae vidit clausis, oculis non vidit apertis.    215 
Jamque sacerdotes veniunt, et somnia regis 
Audita horrentes, hinc lamentabile fatum, 
Atque propinquantem regni dixêre ruinam 
Niliaci. Tum Dîs patriis lustrantur, et aras 
Incendunt votis. Sed Dî propriore ruinâ    220 
Te, Ptolemaee, prement. Casus, miserande, futuros 
Dum patriae narrat, celat tua fata Serapis. 
Interea valido Mithridates agmine nuper 
Per Cilicum populos Syriaeque extrema coacto, 
Ad Pelusiacam properans pervenerat arcem,    225 
Quae viridem Aegyptum Syriae disterminat arvis. 
Nam tota Aegyptus claustris munita duobus 
Nititur; accessum prohibens arx ista pedestrem, 
Ut Pharos aequoreum, tanti sunt monia regni. 
Sed non egregium omnino Pelusia tardant    230 
Claustra ducem: una dies arcemque expugnat et urbem. 
Inde rapit celeri Mithridates agmine cursum, 
Et se Caesareis properat conjugere castris. 
Hoc metuens, equitum praemiserat agmina turmis 
Obvia Caesareis Ptolemaeus; dum sibi castra    235 
Colle locat celso, late qui despicit omnem 
Planitiem, Aegyptus quâ terram effusa patentem 
Explicat. Est proprio mons undique robore tutus: 
Difficilem declive solum, praeruptaque saxa, 
Unâ parte dabant adscensum: tuta palude    240 
Pars alia est: rapido pars tertia cingitur amne. 
Sola angusta aditus ad montem praebuit isthmos. 
Sed non castrorum tanto munimine tutum 
Se satis esse ratus, procul illo arcere parabat 
Caesaris occursum; pontes aditusque remotos    245 
Milite custodit praemisso; et dissita longe 
Flumina nequidquam (infelix) defendere tentat. 
Nam neque Romanis animis fiducia cessit, 
Contra hostes contraque locos pugnare paratis: 
Virtutem Phariae nec sustinuere catervae    250 
Ausoniam. Cedunt ripis, et terga per agros 
Praecipites dantes, victoribus omnia linquunt. 
Contectam vidit castris Ptolemaeus ab altis 
Corporibus terram, rubefactaque caede suorum 
Prata, quibus steterant, proprii praesagia fati    255 
Tristia concipiens animo; dum castra petentes, 
Quos fuga servavit, pauci, non viribus augent 
Auxiliove suos, implent sed cuncta timore. 
Quorum victores fugientia terga secuti 
Instabant; acrique ad regia castra tumultu    260 
Perveniunt; quae jam Caesar conamine toto, 
Dum fortuna calet, dumque omnia plena timore, 
Impiger aggreditur; nec adhuc victoria certa 
Esse videbatur, Pharii dum castra tenebant. 
"Ite, viri," dixit, "belloque imponite finem.    265 
"Virtutis pretium, mercedem sanguinis, auro 
"Argentoque referta, tenent tentoria regis. 
"Nilicas gemmas, Erythraeo e litore conchas, 
"Totque simul procerum congestas undique gazas, 
"Quae vobis debentur," ait, "nunc sumere restat,    270 
"Et rapere a victis." Nec praedam quaerere tantam 
Segnis erat miles; parvam primo occupat isthmon. 
(Sola aditum haec praebens disjungit ab amne paludem.) 
Illam praecipue pubes Aegyptia servat. 
Illic concurrunt, oriturque miserrima caedes.    275 
Hos formido ingens, et, si vincantur in armis, 
Hesperata salus: praedae spes excitat illos. 
Illic immensâ rabie decernitur; amnis 
Atque palus multo fodantur utrimque cruore; 
Semianimesque artus et saucia corpora volvunt;    280 
Quae gemino pereunt fato: dumque hostibus hostes 
Conseruêre manus, alternaque brachia nexu 
Robusto tenuêre, cadunt in flumina juncti; 
Nec furiosa illic linquunt certamina; pugnâ 
Contendunt ambo collapsi flumine vanâ;    285 
Nam victum Stygias sequitur cito victor ad umbras. 
Dumque omnes illâ castrorum parte feroces 
Concurrêre manus Phariae; celsum undique Caesar 
Contemplans montem, praeruptâ parte videbat 
(Quâ miseris est collis inexpugnabilis esse    290 
Niliacis visus) nullo custode teneri; 
Confestimque leves illuc jubet ire catervas, 
Quas Carfulenus duxit: nec dura videntur 
Haec mandata ducis; scandunt acclivia saxa, 
Praecipitemque locum capiunt. Mors opprimit inde    295 
Niliacos, poterat minimo unde labore repelli. 
Jam Carfulenus per collem adscenderat audax, 
Cunque levi intrârat Ptolemaei castra cohorte. 
Attoniti fugiunt custodes; castra tumultu 
Implentur: subitis perculsi casibus omnes    300 
Huc illuc miseri discurrunt; quidve relinquant, 
Quidve petant, capti, non nôrunt. Caesariani 
(Dum trepidant intus, dum conficit omnia terror) 
Acriter instantes irrumpunt undique castris. 
Implorat frustra veniam gens victa; furentes    305 
Nec tenuit Caesar gladios; mactare nocentes 
Imperat, invisoque orbem purgare cruore. 
Pars turbae miserae Latiis nutrita sub armis, 
Et de Romuleis legionibus ante fuisset. 
Hos olim e Syriâ duxit Gabinius audax    310 
Exsulis auxilio regis; belloque peracto, 
Pila satellitio Phario Romana reliquit. 
Tempore torpuerant vires; luxque Canopi 
Coperunt fracti veteres dediscere ritus, 
Atque Aegyptiacos paulatim assumere mores.    315 
Non procul â castris fugiens conspexit in undis 
Rex miser haud magno pendentem a fune carinam; 
Et cito conscendens, comites de litore jussit 
Solvere: purpureos humeris dejecit amictus, 
Ne nosci fugiens posset. Sed dura salutem    320 
Fata negant; misero detracta insignia solum 
Hoc, Ptolemaee, dabant, ut vilior umbra jaceres. 
Namque hanc de castris Aegyptia turba carinam 
Assequitur fugiens, properantque adscendere cuncti. 
Caesarei urgebant gladii post terga; fugârat    325 
Jam timor officium; pavidis reverentia nulla 
Regis erat, nimio dum pondere victa carina 
Deficit, et rapidis Ptolemaeus mergitur undis. 
Plebeio exstinctus fato, gelidoque sepultus 
Rex, Aegypte, tuus Nilo jacet, ultima tantae    330 
Et miseranda domûs soboles. Non Mausoleis 
Excelsis habitant Manes; non regia, templis 
Condita, marmoreis aut montibus, ossa quiescunt, 
Lagaeae de more domus, quae funera luxu, 
Divitiisque solet nimiis violare sepulcra.    335 
Quam breve crudeles regnum, Ptolemaee, dederunt 
Dî tibi! non aliter Pharium diadema gerebas, 
Hostia quam tristem gestat moritura coronam. 
Sed breviora tamen si Dî tibi regna dedissent, 
Ad Styga venisses felicior umbra, priusquam    340 
Sanguine Niliacas perfudit Magnus arenas, 
Depulso qui sceptra tuo dedit ante parenti. 
Te nunc occisi, rex ingratissime, Magni 
Manibus inferias Caesar (quem demeruisse 
Crimine sperâsti) mittit; generique peremti    345 
Ne possit debere nefas, ulciscitur ipse, 
Inque tuâ titulum pietatis caede requirit. 
Pellaeam tendens victor jam Caesar ad urbem, 
Ne ducis adventum tanti, justaque timeret 
Iras victoris sibi conscia turba rebellis,    350 
Praemittit veniam cunctis, trepidantia solvens 
Corda metu; leges populo, proavitaque jura, 
Se concessurum affirmans, et debita stirpi 
Lagae dudum Pharii diademata regni.
 
 

 
 
 
	 Thomas May 
	 Neo-Latin 
	 The Latin Library 
	 The Classics Page