Avienus: Periegesis
		 

		 
		 
	 
	
 

 RUFUS FESTUS AVIENUS
 PERIEGESIS seu DESCRIPTIO ORBIS TERRARUM 

 

 
Qua protenta iacent vastae divortia terrae 
et qua praecipiti volvuntur prona meatu 
flumina per terras, qua priscis inclyta muris 
oppida nituntur, genus hoc procul omne animantum 
qua colit, Aoniis perget stilus impiger orsis.     5 
ardua res, musae. deus, en deus intrat Apollo 
pectora, fatidicae quatiens penetralia Cirrhae. 
Pierides, toto celeres Helicone venite, 
concinat et Phoebo vester chorus; Oceanumque, 
carminis auspicium, primum memorate camenae.     10 
Oceani nam terra salo praecingitur omnis, 
parva ut caeruleo caput effert insula ponto: 
nec tamen extremo teres est situs undique in orbe, 
qua colitur populis, qua tellus paret aratro; 
sed, matutino qua caelum sole rubescit,     15 
latior, accisi curvatur caespitis arvo, 
cetera protentus. tria sunt confinia terrae 
unius: est primum Libyae Europaeque Asiaeque. 
Aequore ab Hesperio qua se salis insinuat vis, 
terrarumque cavis illabitur, arduus Atlas     20 
qua iuga celsa tumet, Libyae sese explicat ora: 
finis huic Gades, septenaque gurgite vasto 
ora procul Nili, Phariorum ubi gleba recumbit, 
et Pelusiaci celebrantur templa Canopi. 
Europaeque dehinc laevum est latus: at procul ambas    25 
una Asia, inclinans geminis se cornibus, urget 
desuper, ac rupti divortia continet orbis. 
Europam atque Asiam Tanais disterminat amnis 
hic se Sarmaticis evolvens finibus alta 
scissus Araseo prius aequore, iam suus unda     30 
effluit in Scythiam: procul hinc Maeotida Tethyn 
intrat, et inserto freta pellit vasta fluento, 
Ismaricique riget semper flabris aquilonis. 
at qua piscosi gurges strepit Hellesponti, 
vis obliqua sali tepidum procumbit in austrum,     35 
terrarumque trium modus est mare, donec in alti 
ora procul Nili late Thetis efflua serpat. 
altera pars orbem telluris limite findit. 
caespes terga iacens Asiae succedit in oras, 
immensusque modi protenditur. hic latus artans     40 
Caspia contingit freta desuper, atque tumenti 
proximus Euxino est: Asiam conterminus iste 
Europamque secat. tellus sese altera in austrum 
porrigit, insertoque sinus interiacet agro 
aestuat); et Libycis Asiam discernit ab oris     45 
sic diversa fuit sententia, rite quis orbi 
limes haberetur. totum hoc circumlatrat aestus, 
et maris infesti moles ligat. una furenti 
natura est pelago, pelagi sed nomina mille, 
aequor ut innumeris terrarum admoverit oris.     50 
qua se blanda satis intendunt flabra favoni, 
Hesperium Oceano mare terras intrat ab alto. 
axe Lycaoniae rursum facis, atque ubi dura 
belligeratores nutrit tellus Arimaspas, 
nomine Saturni late iacet aequoris unda.     55 
hic densata sali stant marmora, pigraque ponti 
se natura tenet, numquam ruit effluus umor: 
mortuus hic Graio perhibetur gurges in usu 
denique, quod lento stupeat plaga salsa profundo, 
vel quod sole carens pars orbis taetra rigescat.     60 
vis hebes has oras ardor Titanius afflat, 
vis evecta dies illuminat, omneque late 
at qua prima dies rutilo sustollitur ortu, 
aureus et tremulas late rubor inficit undas, 
Eoum pelagus, freta dicunt Indica pandi.     65 
propter Erythraei tenduntur dorsa profundi, 
Aethiopumque salum diffunditur. hic notus aethram 
urit, et hic aestu radiorum Phoebus anhelo 
arva coquit: sterilis regio est, et inhospita late 
aret humus, cassaeque solo torrentur harenae.     70 
Oceanus sic cuncta vago complectitur aestu, 
undique sic unus terras interminus ambit, 
innumerosque sinus cavat illabentibus undis 
desuper: e multis celebri sub nomine tantum 
quattuor infuso late sale terga dehiscunt.     75 
primus in orbe sinus vasti maris aequora gignit, 
gurgitis Hesperii: procul hic protentus in ortus 
faucibus a Libycis aestum trahit, atque ubi laetam 
caespite sub pingui pandit Pamphylia glebam, 
deficit, et curva sinuatur litoris ora.     80 
alter item est primo brevior, maiorque duobus. 
hic prolapsus aquaest, boreali fusus ab alto, 
terga procelloso turgescit Caspia fluctu. 
Hyrcanum hoc pelagus pars nominat. hinc duo rursum 
ora patent ponti: geminus sinus aequoris intrat,     85 
telluremque cavat, qua se notus axe tepenti 
erigit. horum unus vada longe Persica fundit, 
Caspia conversus procul in freta; porrigiturque 
quartus Arabs, tumet hic rapido per aperta fluento, 
Eusinumque salum videt eminus. en tibi rursum     90 
aequoris Hesperii tractus loquar: istius unda 
lambit terga soli, qua se vagus explicat orbis. 
nam vel caeruleo loca circumplectitur aestu, 
vel celso demissa iugo confinia radit, 
moenia vel fusi praestringit gurgite ponti.     95 
in zephyrum tellus extenditur, oraque terrae 
ultima proceras subducit in astra columnas. 
Hic modus est orbis Gadir locus, hic tumet Atlas 
arduus, hic duro torquetur cardine caelum, 
hic circumfusis vestitur nubibus axis.     100 
et primum ruptas se pontus Hibericus illinc 
inserit in terras: caput autem principiumque 
Europae et Libyae est. mediis infunditur oris, 
irrepitque salum. scopuli stant ardui utrimque: 
unus enim Europam, Libyam procul aspicit alter.     105 
sic discreta freto procera cacumina celsis 
emicuere iugis, sic intrant saxa profundum, 
sic subeunt nubes, sic caelum vertice fulcit 
Maura Abila, et dorso consurgit Hiberica Calpe. 
Gallicus hinc aestus provolvitur. hic super urbem     110 
Massiliam gens Graia colit, Ligurumque tumescit 
aequor, et indomito tellus iacet Itala regno. 
Ausonis haec regio est; pubi genus ab Iove summo. 
qua se flabra trucis boreae per inhospita terrae 
eructant caelo, populis caput Aeneadarum,     115 
alba dehinc cautes est terminus: haec freta propter 
Trinacriae summa consurgit litoris ora. 
evolvuntur item vada fusi caerula ponti; 
insula qua Cyrnus fluctu madet alludente, 
litoris ostriferi protendens latius undam,     120 
Sardiniamque dehinc moles circumflua cingit 
aequoris, et cano spumant freta concita fluctu. 
hinc Tyrrhena sali sunt agmina, qua notus axem 
umidus inclinat: qua lux se rursus eoa 
emergit pelago, Siculi maris aestuat unda,     125 
obliquumque quatit gurges protentior altum 
usque in saxosi Pachyni iuga. plurimus inde 
in Cretam trahitur ponti tumor: hicque procul se 
inclinat rupes, atque obvia fluctibus altis 
ingreditur pelagus Gortynia moenia iuxta,     130 
ac procumbentis sola propter pinguia Phaesti. 
Prona mari cautes extenditur, ut ferus ora 
est aries, ultroque minax petit obvia fronte: 
denique sic olli nomen prior indidit aetas: 
nec minus Italiam cornu prospectat acuto     135 
litoris, et rapidi perflatur Iapygis ore. 
hinc se rursus aquis Hadriatica marmora fundunt 
in borean, zephyrumque dehinc deflexa parumper 
alta petunt, rauco penitus repentia fluctu: 
hic sinus Ionius curvatur litoris acta,      
140 
caespitis et gemini tellus irrumpitur alto. 
nam qua caeruleis pontus sese inserit undis, 
Illyris in dextris pandit regionibus agros, 
Emathiamque super sulcat genus acre virorum: 
Ausonidum laevast. hinc longo caespite tellus     145 
funditur, et varia populorum pube domantur 
arva soli. trina haec pelagi circumtonat unda. 
nam qua se zephyri sustollunt flabra, profundum 
Tyrrheni est pelagi; qua se notus erigit aethra, 
Sicanum late fluitat mare: qua procul autem     150 
spirat ab eois pulcher regionibus eurus, 
Ionii sunt terga sali. sic Itala tellus 
a circumfusis latus amplum lambitur undis. 
efflua post Siculi moles evolvitur alti, 
inque notum late vada ponti caerula serpunt,     155 
donec harenosae se attollant aequore Syrtes, 
infidumque rati tenuent mare. languida quippe 
aequore iam fesso sese trahit unda per ambas. 
montibus ab Siculis capit autem prona meatum, 
Cretaeisque iugis mox Syrtes inter oberrat     160 
parcior, et tenui praetexens ima fluento. 
rursus ab Idaea Salmonide porrigit aequor 
se geminum: nautae Pharium dixere profundum, 
quod procul in Casiae vergit confinia cautis: 
Sidoniique dehinc late salis aestuat unda,     165 
Issicus immodico donec sinus ore patescat, 
aequoris et nostri sit terminus: arva ubi late 
pinguia proceris Cilicum versantur aratris. 
curva salo forma est: hinc sese marmora ponti 
in zephyrum torquent, ac flexu lubricus errat     170 
gurges, et exesas illabitur unda lacunas. 
sic virosorum prolixa volumina sese 
sponte cerastorum facili sub viscere curvant; 
sic spiras crebro sinuat draco, seque vel orbe 
colligit inclinans, vel pronis agmina longe     175 
tractibus absolvit: stridet nemus undique totum, 
pestifero afflatu serpens vagus inquinat aethram. 
haut secus illapso penetrantur litora fluctu, 
et rursum tellus init aequora: iugis ubique 
mugitus pelago est, gemitu loca cuncta resultant.     180 
Imminet huic late Pamphylia, subluit illic 
unda Chelidonias, illisum murmurat aequor, 
saepius et crebra spumescunt aequora rupe, 
terminus his cautis Patareidis eminet arcis. 
ac rursum in zephyrum vada semet caerula curvant.    185 
hinc salis Aegaei tractus tonat, inque Bootis 
plaustra dehinc rapidi flectuntur marmora Nerei, 
saxosis Sporadum saepe obluctantia ripis. 
non aliud tanta consurgit mole profundum, 
non sic curva Thetis fluctu tumet: extimus olli     190 
in Tenedum cursus, pelagi caput incipit Imbro. 
caespitis hinc proni protendens dorsa Propontis, 
flatibus ex boreae tepidum procumbit in austrum, 
immensaeque Asiae populos alit ubere terrae. 
hinc artas inter fauces atque obvia saxa     195 
Thracius angustas discludit Bosphorus oras, 
Bosphorus Inachiae subvector virginis olim. 
nam vicina sibi stant litora; terraque parci 
faucibus oris hiat, pronam sinus evomit undam: 
proxima non alibi tantum divortia cernas     200 
caespitis: hac pecoris cursu sternacis in aequor 
Inachis illata est; sic pectus canduit ira, 
Paelicis et tanto divam dolor extulit igni. 
illic instabili fama est sale saxa moveri, 
inferrique sibi flabris urgentibus oras:     205 
hic rigidas errare ferunt per marmora cautes, 
et nunc ora sali vastas praetendere rupes, 
nunc aperire sinum: gemit amplo murmure pontus, 
seu quod collisas Thetis indignata per arces 
saeviat obiectis; seu quod brevis exitus undas     210 
exerat, et strictis eructet faucibus aequor. 
interius lato pontus se gurgite fundit, 
undarumque procul latus explicat, aurea Phoebi 
qua rota purpureo repetit convexa sub ortu. 
sic obliqua maris panduntur denique dorsa,     215 
ut matutinis inclinent aequora habenis, 
longior aut boreae concedat gurges in axem. 
Pontus enim nostrae sinus est amplissimus undae. 
Huic Asia ab laevis praecingitur Europamque 
excipit, adversusque dehinc se Thracius artat     220 
Bosphorus et tenui vix panditur oris hiatu 
at qua diducto pontus distenditur aestu, 
et porrecta mari terrae iuga longius intrant 
in pelagus, tractuque vago sua litora linquunt, 
caespite Paphlagonum prodit saxosa Carambis.     225 
altera se cautes similis procul arietis ori, 
dura pruinoso qua torpet Taurica caelo, 
exerit, et tenta late premit aequora fronte. 
eminus ista notum videt, arctos eminus illa. 
porro inter fluctus ac fusi marmora ponti     230 
proxima celsorum sic sunt sibi dorsa iugorum, 
quamvis vasta sali moles interfluit arces, 
ut gemini sit forma maris. sed brachia pontus, 
finibus arctois, eoae lucis in ortum, 
et qua prona dies atris involvitur umbris,     235 
molliter inclinans, Scythici speciem facit arcus; 
at tepidi de parte noti directior oram, 
continuumque iacens, rigidi sub imagine nervi 
tenditur: excedit confinia sola Carambis 
in borean vergens. boreali rursus in arcto     240 
ore sinus patulo Maeotidis alta paludis 
aequora prorumpunt: Scytha late barbarus oras 
incolit, et matrem ponti cognominat undam. 
sola parens ponto, genetrix haec sola fluentost: 
hoc se fonte trahunt vaga glauci marmora ponti,     245 
Cimmerio prolapsa sinu; nam Bosphorus illic 
Cimmerius fauces aperit: circumque superque 
Cimmeris, gens dura, colunt. hic ardua Taurus 
in iuga consurgit, caelumque cacumine fulcit 
verticis, et celsis late caput inserit astris.     250 
huc, mirante salo, quondam sese intulit Argo 
Thessala, et innantem stupuerunt aequora cumbam. 
sic vasti moles pelagi interfunditur oras: 
sic se forma maris toto procul explicat orhe. 
Nunc tibi tellurem versu loquar: incute docto,     255 
Phoebe, chelyn plectro. musis intermina vita 
permanet, et memori laus semper pullulat aevo. 
indefessa tuae sint mentis acumina, lector, 
sudorisque mei patulo bibe carmina rictu: 
dulcis in his haustus, meritum grave, gratia perpes.    260 
Ergo solum terraeque Libystidis ora per austrum 
tenditur, eoae procul in confinia lucis. 
Gades principium est; caput huius caespitis autem 
artius angusto conducit litora tractu, 
Oceanique salum cuneo subit: istius orae     265 
terminus immensis Arabum concluditur undis. 
at latus hoc terra diffusius explicat agros, 
arvaque tenta patent. haec pingui caespite tellus 
Aethiopum est nutrix, qui nigros propter Erembas 
extremi Libyae curvo sola vomere sulcant:     270 
et rursum Aethiopes soli subiecta cadenti 
arva tenent. sic scissa virum gens ultima terrae 
incolit: hos afflant rutilae incunabula lucis; 
hi iam praecipitis terrentur solis habenis. 
propter proceras zephyri regione columnas     275 
Mauri habitant; his fluxa fides et inhospita semper 
corda rigent; trahitur duris vaga vita rapinis. 
proxima se late Numidarum pascua tendunt, 
Massyliique super populi per aperta locorum 
palantes agitant. certi laris inscia gens est:     280 
nunc in dumosas erepunt denique rupis, 
nunc quatiunt campos, nunc silvas inter oberrant 
coniugibus natisque simul: cibus aspera glando 
omnibus: haud ollis sulcatur caespes aratro: 
non his mugitus pecudum strepit. inclyta post hos     285 
moenia consurgunt Tyriae Carthaginis: illa 
urbs Phoenissa prius, Libyci nunc ruris alumna, 
paci blanda quies, et bello prompta cruento. 
ast hinc in Syrtim praeceps ruit unda minorem, 
ulteriusque dehinc qua lux se reddit Olympo,     290 
maior vasta sibi late trahit aequora Syrtis, 
infidumque rati pelagus furit: ardua quippe 
undarum moles Tyrrheno cogitur aestu, 
curvatumque salum quatit amplo litora fluctu; 
ecce alias lento prorepit gurgite Nereus,     295 
undaque vix tenuis siccas praetexit harenas. 
immemor ergo modi semper natura duabus 
Syrtibus, et classem sors crebro caeca fatigat. 
ambarum medio procera Neapolis arcem 
surrigit: hanc rursum gens late prisca virorum     300 
Lotophagi includunt: diros Nasamonas at inde 
aspice, quis quondam populorum examina multa 
versavere solum, multo sonuere per agros 
balatu pecudes: nunc lati iugera campi 
et grege nuda iacent, et sunt cultoribus orba.     305 
Ausonis haec duro vastavit dextera bello: 
Ausonis invicti gens roboris una per orbem 
arma tulit: pubem Latiam ferus horruit Hister, 
Romanas aquilas Rhodanus tremit, Italidum vi 
maesta paludivagos Germania flevit alumnos.     310 
Illi caeruleas attingunt aequoris undas: 
at qua navigero tellus discedit ab aestu, 
innumerae gentes, populorum examina mille 
arva tenent. hic fata canit venerabilis Hammon, 
mugit harenosis nemus illic denique lucis.     315 
astat Cyrene propter vetus, erigiturque 
urbs procera arces, et Apolline dives alumno: 
Marmaridae iuxta; procul hi tamen ultima regni 
Aegypto inclinant: tergo Gaetulia glebam 
protinus hinc Garamas late confinia tendit,     320 
trux Garamas, pedibus pernix, et harundinis usu 
nobilis: at quantum terrarum interna recedunt, 
ut procul Oceano tellus vicina madescat, 
Aethiopum populos alit ampli caespitis ora, 
terminus Aethiopum populos adit ultima Cerne.     325 
post Blemyes medii succedunt solis habenas, 
corpora proceri, nigri cute, viscera sicci, 
et circumvincti nervis exstantibus artus. 
hi celeri molles currunt pede semper harenas, 
nec tamen impressae linquunt vestigia plantae.     330 
eminus evolvunt hinc sese pinguia Nili 
flumina, et intenti prolabitur aequoris unda. 
hic qua secretis incidit flexibus agros, 
Aethiopum lingua Siris ruit: utque Syenen 
caerulus accedens diti loca flumine adulat,     335 
nomine se claro Nilum trahit, inque iacentem 
Aegyptum fusus fluctu premit arva marito, 
fecundatque solum: procul illinc agmina cogit 
in borean, scissusque vagis amfractibus aequor 
non olli compar quisquam fluit, inclyta quamquam     340 
undique se totis eructent flumina terris. 
Nilus enim immensos vitam dispergit in agros, 
et fovet invecto sata gurgite: Nilus honorem 
telluri reparat: Nilus freta maxima pellit. 
hic Asiam ab Libya disterminat, axe favoni     345 
secernens Libyam; redeuntis solis ab ortu 
disiungens Asiae medio confinia fluctu. 
nec procul illa virum gens incolit, axibus olim 
quae prior humanas leges et iura notavit, 
vomere quae duro, quae longi pondere aratri     350 
sollicitavit humum, quae fetus edere sulcis 
tellurem docuit, quae caedens partibus aethram 
prodidit obliquo solem decurrere caelo. 
istius ergo tibi formam regionis et oras 
expediam versu. blandus praetenditur aer,     355 
prodigus herbarum caespes iacet, aspera nusquam 
culmina consurgunt, portus cavat ora frequentis. 
quidquid terra dehinc redeuntis sufficit anni 
tempore, prae cunctis stupeas specieque modoque. 
trina loco frons est, sed laxior axe Bootis,     360 
luce sub eoa constrictior, usque Syenen 
tenditur, unde pii volvuntur flumina Nili. 
hic urbs est Thebae, Thebae quae moenibus altis 
praecinxere larem: Memnon ubi Tithoneus 
suspectat roseas Aurorae matris habenas.     365 
pars quae coeaneo discedit ab aequore, septem 
oppida sustentat: notiam pars vergit in oram, 
et modus est olli Serbonidis alta paludis; 
altera pulsatur genitalibus ore favoni. 
hic urbem posuit Pellaeae dextera gentis;     370 
hic inter celsas late surgentia nubes 
templa Sinopaei Iovis astant nixa columnis, 
divite saxorum circumvestita metallo, 
auro fulta gravi, niveo radiantia dente. 
nec minus hic speculae vertex subducitur, ex quo     375 
cernere sit longe Pallenidis intima terrae. 
at qua surgenti terrae pars conscia Phoebost, 
aggere murorum Pelusia moenia surgunt. 
gens hic docta sali tumido freta gurgite currit, 
inque procellosos lembum convertere fluctus     380 
ludum habet, et rauca vitam producit in unda. 
Talis forma iacet Libyae, talique recessu 
ab zephyro eoum tellus incumbit in axem. 
istius extenti sola caespitis undique sulcant 
gentes innumerae, quae sparsae litore longo     385 
Oceani australis vada late caerula tangunt; 
et quae multimodis media tellure agitantes 
arva domant, et quae Tritonidis alta paludis 
ut circumfuso populorum examine cingunt. 
Nunc tibi et Europae fabor latus: haec, ubi terras     390 
intrat Atlantei vis aequoris, accipit ortum. 
unus utramque sali fluxus secat, et procul unum 
distinet os ambas: eadem insinuatio ponti 
Europam et Libyam rapido disterminat aestu. 
sed prior illa tamen tepido perfunditur austro,     395 
haec subit insanos tergum curvata aquilones. 
ambae Asiam rursum simili sub limite tangunt: 
aequus utrimque modus protenditur: at simul ambas 
si conferre sibi quisquam velit, una parumper 
ut credatur humus, mediique interflua ponti     400 
subtrahat; extemplo, quali nux pinea formast, 
singula versanti talis succedet imago 
Europae et Libyae: sic nam latus explicat ambas, 
unum et utrique caput, similis quoque finis utrique 
sed tamen Hesperii qua spectant aequoris undam,     405 
ambae producto coeunt sibi caespite terrae; 
qua matutinis sol istas ignibus afflat, 
latior ambabus species distenditur. unum 
hoc agili sub mente tenens, velut obvia habebis 
cetera terrarum. tellus Europa columnis     410 
proxuma magnanimos alit aequo caespite Hiberos. 
hi super Oceani borealis frigida tangunt 
aequora, et excursu diffusi latius agri 
arva tenent, duris nimium vicina Britannis; 
flavaque caesariem Germania porrigit oram,     415 
dumosa Hercyniae peragrans confinia silvae. 
Inde Pyrenaei turgescunt dorsa nivalis, 
Gallorumque truces populi per inhospita terrae 
vitam agitant: tum caeruleum Padus evomit antro 
hic prius Heridani propter nemorosa fluenta     420 
fleverunt liquidae lapsum Phaethonta sorores, 
mutataeque manus planxerunt pectora ramis. 
Nec procul hinc rigidis insurgunt rupibus Alpes, 
nascentemque diem celso iuga vertice cernunt. 
porro inter cautes et saxa sonantia Rhenus,     425 
vertice qua nubes nebulosus fulcit Adulas, 
urget aquas, glaucoque rapax rotat agmine molem 
gurgitis, Oceani donec borealis in undas 
effluat, et celeri perrumpat marmora fluctu. 
quin et Danubium produnt secreta repente     430 
barbara, sed discors tamen est natura fluento. 
Abnoba mons Histro pater est: cadit Abnobae hiatu 
flumen; in eoos autem convertitur axes, 
Euxinoque salo provolvitur; ora per aequor 
quinque vomunt amnem, qua se procul insula Peuce     435 
exerit: hunc rigidi qua spirant flabra aquilonis, 
Sarmata, Germani, Geta, Basternaeque feroces, 
Dacorumque tenent populi, tenet acer Halanus, 
Incola Taurisci Scytha litoris; indeque rursum 
dira Melanchlaeni gens circumfusa vagatur.     440 
proxima Neurorum regio est, celeresque Geloni, 
praecinctique sagis semper pictis Agathyrsi. 
inde Borysthenii vis sese fluminis effert 
Euxinum in pelagus: tunc aequora Panticapaei 
ardescique tibi celso de vertice surgunt     445 
Riphaei montis, ubi dura saepe sub arcto 
densa pruinosos eructant nubila nimbos. 
hic dites venae niveum gignunt crystallum, 
adque hic indomito tellus adamante rigescit 
inter Riphaeos et proceros Agathyrsos.     450 
haec gentes Histrum, qua se plaga dura Bootis 
porrigit, incumbunt: medii de parte diei 
per dumosorum reptantes dorsa iugorum 
Gerrhae habitant. Gerrhas attingunt oppida late 
Norica, et immodicae rursum sola pinguia glebae     455 
Pannonia exercet. borean subit altior agro 
Moesus, et extento post tergum caespite Thracas 
plurimus excedit: tunc ipsi maxima Thraces 
vomere sollicitant curvo loca: denique longo 
qua porrecta iacet spatio piscosa Propontis,     460 
et qua praecipiti fluctu furit Hellespontus, 
Aegaeumque dehinc procul in mare, plurima Thraces 
arva tenent: hic mellifluis Pallena sub antris 
Lychnitis rutilae flammas alit: hic et iaspis 
fulva micat stellis, quantum convexa per aethrae     465 
ignea perpetuis ardescunt sidera flammis. 
Hic rursum occiduis Europam fabor ab oris. 
haec tamquam speculis adsurgens plurima trinis, 
spectat Achaemeniae lucis iubar: unus Hiberos 
limes habet, limes tenet alter denique Graios,     470 
Ausoniae medius protendit latius arva. 
Oceani vicina salo qua gleba recumbit, 
Oceani Hesperii, tumet illic ardua Calpe; 
Hic Hispanus ager, tellus ibi dives Hiberum: 
Tartesusque super sustollitur: indeque Cemsi     475 
gens agit, in rupis vestigia Pyrenaeae 
protendens populos: medio se limite gleba 
Ausonis effundit; mediam secat Appenninus 
Ausoniam: nam qua boreali vertice ad aethra 
concrescunt Alpes, surgit caput Appennino;     480 
et qua Sicanii tellus madet aequoris aestu, 
ut protelatae molis iuga gurgite condit. 
huic circa multae sola sulcant proxima gentes; 
et tamen has omnes solers tibi musa loquetur. 
prima vetustorum gens est ibi Tyrrhenorum:     485 
inde Pelasga manus, Cyllenae e finibus olim 
quae petit Hesperii freta gurgitis, arva retentat 
Itala: tum multa tenduntur parte Latini, 
per quos flaventis Tybris pater explicat undas, 
Romanosque lares lapsu praelambit alumno.     490 
hinc Campanus ager glebam iacit: hic freta quondam 
Parthenopen blando labentem in marmora ponti 
suscepere sinu: tepidum si rursus in austrum 
convertare oculos, nemorosi maxima cernes 
culmina Piceni: coma largi palmitis illic     495 
tenditur, ac fuso Bacchus tegit arva flagello. 
tunc Lucanorum regio insurgentibus alte 
cautibus horrescit: scrupus sola creber iniqua 
asperat, et denso caecantur stipite silvae. 
Britius hinc dumos acer colit inter, et arces     500 
intendant pelagus, displosisque aequora terris 
instabile inclinent semper mare, qua vel eois 
Hadrias unda vadis largam procul expuit algam, 
vel qua Tyrrheni praeceps involvitur aestus. 
ad zephyri hinc rupes dorsum tumet, inque Bootis     505 
plaustra patens albo consurgit vertice saxum. 
huc se prisca Locri gens intulit, et sale longo 
eminus invecti, qua pontum gurgite rumpit 
flumen Alex, Graiae rexerunt lintea cumbae. 
hinc Metapontini discurrunt latius arvo:     510 
inde Croton priscis attollit moenia muris: 
Aesarus hic amnis salsa convertitur unda, 
et Iunone calent hic arae praesule semper. 
nec minus exciti post flumina dira tonantis 
infortunatae Sybaris vicina ruinast;     515 
Samnitaeque truces habitant confinia: post hos 
gens Marsum quondam tenuit loca: tumque Tarentum 
surgit, Amyclaei suboles praedura tyranni. 
hinc iacet in patulos proiecta Calabria campos, 
et super arenti tenduntur Iapyges agro.     520 
huc se praecipiti cogit ferus Hadria ponto. 
hic Aquileia decens celsis caput inserit astris: 
Tergestumque dehinc curvi salis incubat oram, 
extimus Ionii qua se sinus aequoris abdit. 
tot populi Ausoniam circumdant moenibus altis,     525 
Italiam cingunt tot diti caespite gentes. 
in iubar eoum rursum se pervia flectunt 
aequora, et Assyrium suspectant eminus axem 
Ionii freta glauca sali, primosque Liburnos 
praestringunt pelago; gens Hylli plurima rursum     530 
accolit: hic tenui tellus discluditur aestu. 
Illyris ora dehinc distenditur: hicque periclis 
saepe carinarum famosa Ceraunia surgunt. 
tum prorepentis qua sunt vada turgida Nerei, 
Harmoniae et Cadmi sustentat gleba sepulchrum     535 
barbara: nam longo iactati saepius orbe, 
postquam liquerunt Hismeni fluminis undam, 
hic in caeruleos mutati membra dracones 
absolvere diem, finemque dedere labori. 
nec minus hic aliut monstri genus arbiter aethrae     540 
edidit: adsistunt scopuli duo, cumque quid atri 
imminet eventus, ut vulgi corda fatiget 
sors rerum, et gentes terat inclementia fati, 
et motantur humo, et coeunt sibi vertice saxa. 
sed qua mitis item spirat notus, Oriciumque     545 
pulsant flabra solum, Graiae confinia terrae 
incipiunt aperire latus, prolixaque longis 
iugera producunt spatiis, praecincta duobus 
aequoris infusi procursibus: hanc freta quippe 
Aegaei lambunt pelagi; citus Hadria rursum     550 
subluit hanc fluctu: gemino sic gurgite late 
Graia madet tellus, sortitaque marmora ventos 
quaeque suos, imo turgescunt mota profundo. 
Eurus in Aegaeum contorquet flabra: cadentis 
parte poli zephyris Hadriatica terga tumescunt.     555 
insula se rursum Pelopis visentibus offert, 
insula quae platani folio compar sedet. Isthmi 
quippe caput summum conducitur, artaque vergit 
in borean tellus, et Graios adiacet agros: 
cetera sub folii specie distenditur arva,     560 
ac per utrumque latus sinuoso saepe recedit 
caespite: sed tepido qua tellus tunditur austro, 
Graiorum Triphylis sterili se porrigit ora. 
hinc sacer Alpheus flumen trahit, et vagus aequor 
influit Eurotas. Pisanos alter adulat,      
565 
alter Amyclaeas celeri secat agmine terras. 
insula qua curvas inclinat concava valles, 
Arcades immensum propter degunt Erymanthum. 
hic distentus aquas sata lambit pinguia Ladon. 
iuxta Argivus ager, iuxta sunt culta Laconum:     570 
illos prima dies, celer istos aspicit auster. 
Isthmi terga dehinc geminus circumlatrat aestus, 
parte Ephyres, piceas qua nos agit atra tenebras, 
et matutinus qua lucem proserit ortus. 
hic usu Graio nomen tenet unda Saronis.     575 
Atticus hanc ultra limes iacet, Attica tellus 
belligeratorum genetrix memoranda virorum. 
fertilis haec herbis Illissum subvehit amnem: 
Illissi boreas stagno tulit Orithyiam. 
Boeotumque dehinc sese confinia iungunt,     580 
et Locris, et patuli sulcator Thessalus agri, 
et Macetum praepingue solum; tumet arduus Hemus, 
Threiciumque caput subducitur: adiacet Hemum 
partibus ab zephyri Dodonae vatis alumnus. 
axe noti rigidas subter rupes Aracynthi     585 
gens Aetola colit; campis ibi pulcher apertis 
labitur, et virides sulcans terras Achelous 
irruit Hadriaci tergum maris; hicque frequentes 
fluctibus attolluntur Echinades: haut procul inde 
prisca Cephallenae consurgunt oppida terrae.     590 
Delphica quin etiam miscet confinia Phocis, 
lucis in exortum protentior; inque Booten 
Thermopylae cedunt. hic se Parnasia rupes 
erigit: hic celeri Cephisus volvitur unda: 
hic quondam Python transactus harundine membra,    595 
sanguinis et cassus prolixa volumina solvit. 
illic saepe deum conspeximus arridentem, 
inter turicremas hic Phoebum vidimus aras. 
Nunc ut quaeque vago surrexerit insula ponto, 
ordine quo steterint pelago circumflua saxa,     600 
expediam. cumbae ducatur cursus ab unda 
gurgitis occidui: precor, aspirate, camenae, 
Inter et oppositas intendite lintea terras. 
Gadir prima fretum solida supereminet arce, 
Attollitque caput geminis inserta columnis.     605 
Haec Cotinussa prius fuerat sub nomine prisco, 
Tartesumque dehinc Tyrii dixere coloni, 
barbara quin etiam Gades hanc lingua frequentat: 
Poenus quippe locum Gadir vocat undique saeptum 
aggere praeducto. Tyrii per inhospita late     610 
aequora provecti, tenuere ut caespitis oram, 
constituere domus; dant hi quoque maxima templa 
Amphitryoniadae, numenque verentur alumnum. 
insula se propter Gymnesia tollit ab alto, 
ac dilecta vago pecori consurgit Ebusus,     615 
Sardiniaeque arces, et inhorrens Corsica silvis: 
Aeolidesque dehinc tumidis se fluctibus edunt 
insulae, et inserto canescunt undique ponto. 
has dudum tenuit rex Aeolus: Aeolus illic 
hospita iactatis indulsit litora nautis,     620 
Aeolus imperio summi Iovis arbiter alto 
impositus pelago est, effundere carcere ventos 
et sedare salum. septem sese aequoris aestu 
emergunt arces: celsam rex Aeolus aulam 
hic habuit. tunc Ausoniam se pandit in oram     625 
tellus Trinacria et patulo distenditur agro. 
haec autem trinis laterum procursibus astat, 
ternaque caeruleis longe iuga porrigit undis. 
in matutinos Pachynos producitur ortus: 
pars tepet ab zephyro Lilybeia: celsa Peloris     630 
tota sereniferae pulsatur flatibus ursae. 
hic iter infidum pelagi, miserandaque fata 
involvere salo fluctuque hausere voraci 
saepe ratis. urgent angustae marmora fauces, 
artaque praecipitant properum confinia pontum.     635 
qua se parte dehinc celsae notus erigit aethrae, 
vis late Libyci furit aequoris. una ibi Syrtis; 
ast aliam ulterius freta prolabentia tendunt, 
parvaque caeruleo circumsonat aequore Meninx. 
rursus in Hadriacam lembum cogentibus undam,     640 
et laevum curva pelagus sulcantibus alno, 
insula se Grai Diomedis gurgite promit, 
Italiam spectans et Iapygis arva coloni. 
huc illum motae quondam tulit ira Diones, 
postquam per celeres extorrem traxit Hiberos:     645 
coniugis huc dirae misit furor Aegialiae. 
Ionii siquis rate rursum caerula currat 
aequora, et eoos cumbam producat in ortus, 
Absyrti cautes et crebras protinus arces 
inveniet. Colchos huc quondam cura fidesque     650 
extulit, insanam sectantes Aeetinen. 
nec procul Ionii per terga Libyrnides astant: 
inque notum post dira Ceraunia carbasa siquis 
torqueat, et tepidos lembum declinet in axes, 
Ambraciotarum succedent protinus arces,     655 
Alcinoique domus pandetur Cercyra rursum, 
Cercyra compta solum, locupleti Cercyra sulco. 
hanc super est tellus, Ithaci vetus aula tyranni, 
exulis et toto raptati saepe profundo. 
plurima praeterea consurgunt gurgite saxa,     660 
quae protentus aquas Achelous pulcher oberrat; 
Amnisusque dehinc alias circumfluit unda, 
quae tamen in borean vergunt magis; Aegila parva 
et procera caput turgescunt pulchra Cythera; 
eminet hic etiam saxosa Calauria iuxta;     665 
Carpathus hic rupes attollitur: haec tamen axem 
respicit occiduum. nutrix hic Creta tonantis, 
multa latus, glebamque ferax et opima virentum 
erigitur pelago. Cretam super astitit Ida, 
Ida procellosis agitans aquilonibus ornos.     670 
nec procul Aegyptum Rhodus adiacet, adiacet oram 
Suniados, qua se protendit caespes Abantum, 
fertilis Aeginae tellus, et opima Salamis. 
lucis ab exortu, Pamphylia qua cavat aestum 
prolabentis aquae, Cyprus alta cingitur unda,     675 
adque Dionaei pulsatur litoris acta. 
inde Chelidoniae tris sese gurgite tollunt, 
qua frons tenta salo Patareidis eminet arcis. 
laeta dehinc Aradus Phoenicum praeiacet oram, 
multus ubi exesae sinus est telluris ab alto,     680 
ac latus omne soli procul in dispendia cedit 
litoris, et curvo praelambitur ora fluento. 
mirus at ille dehinc Aegaei gurges habetur, 
qui gemina de parte sali velut ordine fisso 
saxa mari profert circumflua, tenuia sese     685 
areta praecipitant Athamantidis inclyta leto: 
Sextus ubi atque Abydus parvo sale discernuntur, 
et vicina sibi lambit confinia pontus. 
pars procul Europae laevum latus, altera porro 
ditem Asiam spectat: cunctae tamen ordine facto     690 
insulae in arctoi procedunt plaustra Bootis. 
Europam incumbit prolixus limes Abantum. 
Scyrus ibi late dorsum tumet, ac Peparethum 
protollit pelagus. iuxta Vulcania Lemnos 
erigitur, Cererique Thasus dilecta profundo     695 
proserit albenti se vertice: prominet Imbrus, 
Thressaque consurgit propter Samus: indeque rursum 
Cyclades accedunt Asiam, Delumque coronant. 
omnes fatidico curant sollemnia Phoebo. 
nam cum vere novo tellus se dura relaxat,     700 
culminibusque cavis blandum strepit ales hirundo, 
gens devota choros agitat, gratique sacrato 
ludunt festa die, visit sacra numen alumnum. 
Hinc Sporades crebro producunt caespite sese 
densa serenato ceu splendent sidera caelo.     705 
nec minus attolluntur Ionides insulae ab alto. 
hic iuxta Caunus, Samus hic Saturnia iuxta, 
tumque Chius patulae prospectans arva Pelinae. 
Lesbus item et Tenedus per aperti marmora ponti 
expediunt arces, et culmina nubibus indunt.     710 
hinc se piscosi pandit sinus Hellesponti. 
hic salis arctoi spumas vomit impiger aestus, 
hic protenta quatit late freta glauca Propontis. 
siquis laeva dehinc Euxini marmora sulcet, 
ora Borysthenii qua fluminis in mare vergunt,     715 
e regione procul spectabit culmina Leuces. 
Leuce cana iugum, Leuce sedes animarum: 
nam post fata virum semper versarier illic 
insontes aiunt animas; ubi concava vasto 
cedit in antra sinu rupes, ubi saxa dehiscunt     720 
molibus exesis, et curvo fornice pendent. 
haec sunt dona piis: sic illos Iuppiter imis 
exemit tenebris, Erebi sic inscia virtus. 
Rursum Cimmerius qua Bosphorus ora patescit, 
dexterior ponto subit insula, vastaque late     725 
excedit moles pelagus: sedet eminus ingens 
Phaenagore, et muros attollitur Hermonassa. 
haec maris infusi consurgunt insulae ab alto. 
exterior quis unda dehinc, circumfluus et quis 
aestuet Oceanus, quibus illae flatibus omnes     730 
culmina pulsentur, memores date carmine musae. 
Propter Atlantei tergum salis Aethiopum gens 
Hesperides habitant; dorsum tumet hic Erythiae, 
hicque Sacri, sic terga vocat gens ardua, montis: 
nam protenta iugum tellus trahit: hoc caput amplae    735 
proditur Europae: genetrix haec ora metalli, 
liventis stagni venas vomit: acer Hiberus 
hic freta veloci percurrit saepe phaselo. 
eminus hic aliae gelidi prope flabra aquilonis 
exsuperant undas et vasta cacumina tollunt.     740 
hae numero geminae, pingues sola, caespitis amplae, 
conditur occidui qua Rhenus gurgitis unda, 
dira Britannorum sustentant agmina terris. 
hic spumosus item ponti liquor explicat aestum, 
et brevis e pelago vertex subit: hic chorus ingens    745 
producit noctem ludus sacer: aera pulsant 
vocibus, et crebris late sola calcibus urgent. 
non sic Absynthi prope flumina Thracis almae 
Bistonides; non, qua celeri ruit agmine Ganges, 
Indorum populi stata curant festa Lyaeo.     750 
longa dehinc celeri siquis rate marmora currat, 
inque Lycaonias cumbam procul urgeat arctos, 
inveniet vasto surgentem vertice Thulen. 
hic cum plaustra poli tangit Phoebeius ignis, 
nocte sub illustri rota solis fomite flagrat     755 
continuo, clarumque diem nox aemula ducit. 
nam sol obliquo torquetur cardine mundi, 
directosque super radios vicinior axi 
occiduo inclinat, donec iuga rursus anhela 
devexo accipiat caelo notus. inde fluenta     760 
tenduntur Scythici longe maris in facis ortum 
Eoae: tum coeaneis erepit ab undis 
insula, quae prisci signatur nominis usu 
aurea, quod fulvo sol hic magis orbe rubescat. 
Contemplator item, ceu se mare flectat in austrum,     765 
inque notum Oceanus freta ponti caerula curvet: 
altaque Coliadis mos hic tibi dorsa patescent 
rupis, et intenti spectabis caespitis arces. 
pro quibus ingenti consistens mole per undas 
insula Taprobane gignit taetros elephantos,     770 
et super aestiferi torretur sidere cancri. 
haec immensa patet, vastisque extenditur oris 
undique per pelagus: latus autem protinus olli 
agmina cetosi pecoris, vaga monstra profundi, 
alludunt: fervent Erythraei marmora ponti     775 
tota feris: haec, ut rigidi iuga maxima montis, 
nubibus attollunt latus omne, et terga tumescunt: 
instar in his rupis spinae tenor arduus astat, 
molibus in celsis scrupus quoque creber inhorret. 
a! nequis rapidi subvectus gurgitis unda     780 
haec in terga sali lembum contorqueat umquam: 
a! ne monstrigenis, hostem licet, inferat aestus 
fluctibus: immodici late patet oris hiatus 
quippe feris, antro panduntur guttura vasto; 
protinus haec ipsas absorbent fauce carinas,     785 
involvuntque simul mox monstra voracia nautas. 
Ogyris inde salo promit caput, aspera rupes, 
Carmanis qua se pelagi procul invehit undas; 
regis Erythraei tellus haec nota sepulchro 
tenditur, et nudis iuga tantum cautibus horrent.     790 
Persicus hinc aestus fauces hiat: insula rursum, 
si tamen in borean flectantur carbasa cumbae, 
Icarus aerio consurgit vertice in auras, 
Icarus ignicomo Soli sacra; namque Sabaei 
turis ibi semper vaga fumum nubila volvunt.     795 
Insulae in Oceani procursibus hae tibi tantum 
carmine sunt dignae: multas vehit undique pontus 
praeterea, parvas specie, famaque carentia 
pars Asiam, Libyam pars adiacet altera ponto, 
pars videt Europam: non has tamen aut modus orae,     800 
aut interna cavi commendat vena metalli. 
harum aliae duris reserant vis litora nautis, 
et scaber in multis scrupus riget; undique iniquus 
surrigitur vertex, et inhospita caespitis orast. 
harum quis valeat numerosa ut nomina fari?     805 
si velit hoc ullus, velit idem scire quot alto 
curventur fluctus pelago, quot sidera caeli 
educant flammas, quot robora proferat Ida, 
quantus harenarum numerus versetur ab euro. 
Carmine nunc Asiam formet stilus: incute doctam,     810 
Phoebe, chelyn! totis Helicon aspiret ab antris. 
maxima pars orbis narrabitur; inclyta tellus 
prometur musis. terrarum summa duarum 
unius est limes, quae caespite protegit ambas. 
vastius ast Asiae diti caput, indeque sensim     815 
in matutinos oram conducitur axes. 
hic astare procul Bacchi fert fama columnas, 
ultimus Oceani qua terras alluit aestus, 
Indica qua rupes tumet extima, quo vaga Ganges, 
caespite dorsa trahens in Nysaeum Platamona     820 
porrigitur. similis nequaquam est forma duabus, 
nec modus est compar: secat unus denique pontus 
Oceanus, trinoque sinu vagus influit aestus 
unam Asiae molem: sinus istam Persicus intrat, 
maximus hanc Arabum scindit sinus, et sinus aequor   825 
inserit Hyrcanus: duo nigri partibus austri 
curvantur, rigidam suspectat tertius arcton: 
hic et in Euxini prorepit marmoris undam, 
et zephyrum tergo spectat procul: adiacet ambos 
tellus multa dehinc, et longis tenditur arvis.     830 
ast Asiam incumbit vasto mons aggere Taurus, 
interstatque iugo mediam, Pamphylia campo 
qua iacet, incipiens, ac verticis ardua ducit 
Indorum in pelagus: nunc autem surrigit idem 
obliquas arces et flexilis aera pulsat;     835 
nunc directa solo tentus vestigia figit. 
mille dehinc amnes unus vomit, exerit unus 
flumina per terras, vel qua riget ora Bootis, 
vel qua lene notus spirat, qua perstrepit eurus, 
et qua deiecto zephyrus sustollitur axe.     840 
nec tamen hic uno signatur nomine ubique, 
sed dum flectit iter, novus emicat; utque tumenti 
gens vicina subest, peregrina vocabula mutat. 
Accipe, qui populi circumdent denique Taurum. 
Maeotae primi salsam cinxere paludem.     845 
obversatur item trux Sarmata, bellica quondam 
gentis Amazonidum suboles: nam cum prius illae 
egissent vasti prope flumina Thermodontis 
Threicio de Marte satae, iunxere profectae 
concubitus: longas exercet Sarmata silvas:     850 
ex quibus elapsus Tanais procul arva pererrat 
barbara, et in salsam protendit terga paludem. 
hic Asiam Europa disterminat. arduus istum 
Caucasus eructat: Scythicos hic fusus in agros 
impacatorum nutrit pubem populorum.     855 
huius utrumque latus quatit amplis bruma procellis, 
constrictumque tenent hunc frigora. proxima rursus 
Cimmerii Sindique colunt: Cercetia gens est 
adque Toretarum propter genus: indeque Achaei, 
ab Xanthi ripis atque Idaeo Simoente,     860 
inter chauricrepas et scruposas convallis, 
transvexere larem. iuxta gens aspera degit 
Eniochi, Zygique dehinc, qui regna Pelasgum 
linquentes, quondam tenuerunt proxima ponti. 
impiger hos propter Colchus colit: iste feraci     865 
exul ab Aegypto celsae serit aspera rupis: 
Caucasus Hyrcanae nimium conterminus undae 
huius valle procul Phasis gemit, istius antro 
agmina provolvit, Circaeaque lapsus in arva 
incidit, Euxinum. borealis cardine caeli     870 
rursus in eoae lucis confinia tellus 
inclinata iacet, gemino vicina profundo. 
Caspia nam late terram super alluit unda, 
Euxinique subest tergum salis: asper Hiberus 
hic agit: hic olim Pyrenide pulsus ab ora     875 
caespitis eoi tenuit sola, ceu vaga saepe 
fors rapit exactos patria: tenet aequora campi 
gens Camaritarum, qui post certamina Bacchum, 
Indica Bassaridum cum duceret agmina victor, 
accepere casis, mensasque dedere Lyaeo:     880 
orgia ludentes et nebride pectora cincti 
deduxere choros, Nysaei ludicra ritus. 
hos super in fluctus adsurgit Caspia Tethys. 
Haec dicenda mihi; nec diri gurgitis umquam 
lustravi pinu freta barbara, nec vagus orbem     885 
undique reptavi: sed vasti flumina Gangis, 
Caucaseas arces et dumicolas Arienos 
incentore canam Phoebo, musisque magistris 
omnia veridico decurrens carmine pandam. 
Caspia per teretes Tethys distenditur oras,     890 
et sinuant curvis hanc totam litora terris. 
tantum sed fuso pontus iacet iste profundo, 
ut ter luna prius reparet facis incrementa, 
quam quis caeruleum celeri rate transeat aequor. 
gurgitis Oceanus pater est: namque iste nivalis     895 
axe Helices infert rapidi freta concita ponti, 
et sinus inde sibi pelagus trahit: hic vada propter 
Caspia versatur Scytha belliger; hicque feroces 
degunt Albani: trux illic arva Cadusus 
dura tenet, Mardi celeres, Hyrcani, Apyrique.     900 
caespite vicino Mardus fluit, et procul ipsos 
accedit Bactros; attingens denique atroces 
agmine Dercebios, medius disterminat ambos, 
Hyrcanique salis tumido convolvitur aestu. 
sed Bactrena solo vasto procul arva recedunt,     905 
Parnassique iugi tegitur gens rupibus illa: 
Dercebios aliud cohibet latus et vada tangit 
Caspia: tum clari pharetris agilique sagitta 
Massagetae rauci succedunt flumen Araxis: 
durum ab stirpe genus, placidae mens nescia vitae,    910 
ignorant flavae Cereris commercia, Bacchi 
semper inexpertes animam traxere ferinam. 
his cibus et potus simul est: nam sanguen equinum 
et lac concretum per barbara guttura sorbent. 
nec procul ad borean diri posuere Chorasmi     915 
hospitia, et iuxta protendit Sugdias agros, 
Sugdias, ingenti quam flumine dissicit Oxus. 
hic procul Hemodii late ruit aggere montis, 
et per prolixos evectus protinus agros 
Caspia propellit fluctu freta: qua patet huius     920 
fluminis os, diri ripas habitant Iaxartae. 
tendere non horum quisquam certaverit arcus: 
ambitus hos etenim multus trahit, et grave curvis 
pondus inest taxis, longo sunt spicula ferro, 
et rigor in nervis veluti bovis. inde cruenti     925 
sunt Tocari, Phrurique truces, et inhospita Seres 
arva habitant, gregibus permixti oviumque boumque 
vellera per silvas Seres nemoralia carpunt. 
ultima Epetrimos tellus habet: et procul ista 
cassa virum est, nullis pecorum balatibus agri     930 
persultant; herbae viduus iacet undique caespes, 
fronde caret; nusquam terras intersecat amnis. 
Caspia tot late circumdant aequora gentes. 
Nunc rursum ab Colchis et glauci Phasidis undis 
occiduum ad solem populos memorate, camenae,    935 
usque in Threicii fauces maris! aspera primum 
Byzeron est gens: diri sunt inde Bechires, 
Macrones, Phyliresque et pernix Durateum gens. 
inde Tibareni, Chalybes super, arva ubi ferri 
ditia vulnifici crepitant incudibus altis.     940 
post hos Assyriae tenduntur iugera terrae, 
Armenioque iugo late surgens Thermodon 
erigitur celsa in fastigia prisca Sinope. 
hanc urbem quondam, magni Iovis ardor, Asopis 
virgo, locans saevae propter confinia terrae,     945 
aulam habuit, plebemque suo de nomine dixit. 
nec procul hinc purus laticem provolvitur Iris; 
et citus Armeniae cursum convallibus arcis, 
qua vastum in pelagus vergit saxosa Carambis, 
urget Halys: tum Paphlagonum sata longa patescunt,    950 
et Mariandinon gens incolit, unde triformis 
ora canis superas quondam produxit in auras 
Alcides Erebo: propter Bithynia glebam 
exerit: hic late Rhebas extenditur amnis, 
Rhebas, coeanei qui dissicit aequora ponti,     955 
Rhebas, argento similem qui porrigit undam. 
hi pontum cingunt populi. nunc illa canatur 
ora Asiae, glaucus pelagi quam subluit aestus, 
axe noti in fauces rapidi procul Hellesponti, 
et freta qua spumant Aegyptia partibus austri,     960 
usque Arabas et longa Syrae confinia terrae. 
dictum etenim, quantus rigidas Scytha degat ad arctoS. 
Calchedon tumulus fluctu circumdatus alto 
eminus Europam proceraque moenia Byzae 
aspicit: ab tergo tendit Bebrycia glebam,     965 
celsaque nubiferae sustollit culmina rupis 
Mysus ager: Mysos tacitum diffusus in aequor 
tergaque flavescens sulcat Cius: huius ad undam 
pulcher Hylas nymphis quondam fuit anxia cura. 
Hinc in caeruleum cedit sinus Hellespontum,     970 
explicat et Phrygiam tellus incurva Minorem; 
maior Sangario late praestringitur amni. 
haec procul eoos procedit plurima in axes, 
fertilis herbarum: qua caelum rursus in umbras 
inclinat vertex, panduntur terga Minori,     975 
quae iacet immensae late sub rupibus Idae, 
infortunatam pertingens caespite Troiam. 
Aeolis inde patet vastum super Hellespontum 
Aegaei per terga sali. prolixus Ionum 
rursus ager glebam protenditur: hunc secat ingens    980 
Maeander, salsique ruens vada gurgitis intrat. 
comminus hic gelidi qua spirant flabra aquilonis, 
urbs Ephesus tetricae sustollit fana Dianae, 
munus Amazonidum memorabile; nec minus inde 
Lydia procedens longum latus explicat euro:     985 
in qua vitiferae Molus iuga proserit arcis, 
Et Pactolus aquas agit auriger, arva canoris 
persultant cygnis, curva sedet undique ripa 
creber olos, laetis adsurgunt gramina campis, 
herbaque luxurians sola semper pinguia vestit.     990 
sed locuplete magis Maeandria gleba recumbit 
ubere, nam blandi terram rigat unda Caystri. 
Maeonis hic etiam deducit turba choreas: 
aurea subnectunt haec vincula, ritus Iaccho 
luditur, atque sacris feriunt ululatibus aethram;     995 
virgineusque chorus late strepit, exilit omnis 
coetus, ut instabiles vaga pendent corpora dammae: 
Chaurorum quoque flabra deo famulantia ludunt 
ritibus in vulgi; subeunt haec serica saepe 
pallia, et impulsi zephyris agitantur amictus.     1000 
haec linquenda tamen laeto reor omnia Lydo. 
Qua se Xanthus agit, Lyciorum tenditur ora 
inclinata mari, surgunt ibi culmina Tauri 
Pamphyliae in fines: hic idem Cragus habetur 
nomine sub gentis: prope celsam surgit in arcem     1005 
prisca Side: fomes calidis adoletur in aris 
saepe Dionaeae veneri: stat Corycus alta, 
stat Perge propter, micat ardua tecta Phaselis 
eminus, et Phoebi radiis tremit aemulus ardor. 
inde Lycaoniae tractus iacet: impiger agros     1010 
incola decurrit, sitit atrum dira cruorem 
gens hominum, et saevo pascuntur pectora bello. 
tum Pisida ferox exercet pinguia culta, 
Telmissusque dehinc urbs eminet, eminet arcem 
inclyta per nubes attollens moenia Lyrbe,     1015 
et Lacedaemoniae surgunt fastigia Selges. 
Plurimus hinc terras intrat sinus, undaque longe 
vicina Euxino rupti sola caespitis urget. 
hic diros Cilicas trames tenet, inque diei 
tenditur exortum: sulcant duo flumina terram,     1020 
Pyramus hic undas, hic volvit Pinarus aequor. 
Cydnus item mediae discernit moenia Tarsi. 
Pegasus hoc olim suspendit caespite sese, 
impressique solo liquit vestigia calcis; 
esset ut insigni revoluta in saecula semper     1025 
nomen humo, clari post ultima Bellerophontis. 
sic caespes late producit Aleius arva, 
horrescitque comis nemorum, per inhospita cuius 
aequora secreto vitam protraxerat agro. 
Lyrnessusque dehinc, hic Malus et Anchialia,     1030 
illustresque Soloe post carmina vatis alumni. 
Commagenorum propter diffunditur ora: 
et procul Hesperium curvatur limes in axem, 
donec piniferas Casii prorepat ad arces. 
Hinc solers Asiam facili cape carmine totam.     1035 
forma sit huius enim talis tibi: quattuor illam 
in latera effusam cordi dato; longior autem 
sit modus his, rutili quae spectant sideris ortum: 
tumque tene, primo quod carmine musa locuta, 
totam Asiam celsi praecingi vertice Tauri     1040 
extima in Indorum: montis tamen accipe molem 
per latus id duci, quo dat Cynosura pruinas: 
solis ab occasu vastum decurrere Nilum: 
Indicum ab eois mare fervere, rursus ab austro 
fluctibus immodicis Rubri salis aequora volvi.     1045 
ora Syrum curvi procumbens litoris acta 
in notum et eoi confinia tenditur euri. 
haec Coele est Graio sub nomine: namque duobus 
ut conclusa iugis, vallis vice, multa cavatur. 
ab zephyro Casius mons imminet: axe diei     1050 
consurgentis item Libanus premit arduus arva. 
pars procul a pelago terras colit, inque recessu 
gens agitat: salso quidquid pulsatur ab aestu, 
Phoenicum regio est: hi Rubro a gurgite quondam 
mutavere domus, primique per aequora vecti     1055 
lustravere salum; primi docuere carinis 
ferre cavis orbis commercia; sidera primi 
servavere polo; populis Phoenicibus ergo 
urbs Iope, sterilisque dehinc habitatur Elais, 
Gazaque proceris adsurgens undique muris.     1060 
hic Tyrus est opulens, et Berytus optima, Byblos, 
Sidoniique lares; ubi labens agmine amoeno 
caespitis irrigui Bostrenus iugera findit. 
Nec minus hic Tripolis pingui sola porrigit agro; 
Orthosisque dehinc attollitur: hic Marathus stat.     1065 
litoris extremo caput altis turribus effert 
Laodice, et glauci praelambitur aequoris unda. 
hic nemorosa virent Daphnae loca, celsa cupressus 
erigitur, ramos innectit laurus odora, 
crine Dionaeo myrtus diffunditur, altae     1070 
consurgunt pinus, et caelum sibila pulsant 
robora, mollicomis tellus insternitur herbis. 
urbs mediis Apamea dehinc consistit in arvis, 
et qua Phoebeam procul incunabula lucem 
prima fovent, Emesus fastigia celsa renidet.     1075 
nam diffusa solo latus explicat, ac subit auras 
turribus in caelum nitentibus: incola claris 
cor studiis acuit, vitam pius imbuit ordo: 
denique flammicomo devoti pectora Soli 
vitam agitant: Libanus frondosa cacumina turget,     1080 
et tamen his celsi certant fastigia templi. 
hic scindit iuxta tellurem glaucus Orontes, 
nec procul Antiochi vagus interlabitur urbem, 
praestringens undis Apamenae iugera glebae. 
fertilis hic caespes protenditur, arvaque amica     1085 
sunt pecori, in septu facilis Pomona resurgit, 
et fecunda Ceres campo flavescit aperto. 
Si rursus tepidum via deflectatur in austrum, 
curva sinus Arabi succedent aequora propter. 
namque Arabas Syriaeque solum sinus iste fluento     1090 
dividit, et tentis procul interfunditur undis: 
et tamen eoos paulum inclinatur in axes 
usque in belligeri confinia flexus Elani. 
hinc tellus Arabum producit caespite campos, 
et latera ab gemino sale cingitur; alluit aestus     1095 
Persicus hanc, Arabumque sinus rigat aequore terram. 
his sua flabra polo spirant: nam Persicus euro 
turgescit vento, zephyro sinus aestuat alter. 
pars autem in primos quae semet porrigit ortus, 
et notus insurgit qua nubifer, aequore Rubri     1100 
tangitur Oceani; felici terra recumbit 
tota solo: tellus hic semper fragrat odoro 
caespite: prorumpit lacrimoso stipite myrrha, 
Myrrha furor quondam Cinyreius; hic ladani vim 
vellera desudant, calami coma pullulat almi,     1105 
gignit humus casiam, concrescunt tura per agros, 
longaque fecundis pinguescit odoribus ora. 
vera fides, illic femoris sub imagine partus 
disrupisse Iovem penetralia; proderet ortus 
ut sacer aetheria fulgentem fronte Lyaeum.     1110 
nascenti Baccho risit pater, undique fulsit 
caelicolum sedes, convexaque pura tetendit 
festa dies: tellus effudit dives odores; 
villorum subitis tumuit pecus incrementis: 
ver habuere suum nova gramina, flore frequenti    1115 
pinsit terra sinus, ac nymphis unda cucurrit 
largior: internis etiam procul undique ab oris 
ales amica deo largum congessit amomum. 
extemplo Liber subnectit nebride pectus, 
effusasque comas hedera ligat, inde virentis     1120 
attollit thyrsos, et blandi luminis igne 
os hilarat, totaque celer diffunditur aethra. 
Sed propter Libanum terram sulcant Nabataei, 
Chaulasiique dehinc, Agraei rursus et inde 
Hatramis est tellus: Macae vicina fluento     1125 
Persidis accedunt: Rutili contermina ponti 
Minaei Sabataeque tenent; super impiger ampla 
aequora desulcat glebae ditis Cletavenus. 
Plurima praeterea gens circumplectitur illic 
oram Arabum, muta sed degunt agmina fama,    1130 
et numerus cunctis inglorius: inde favoni 
qua plaga fecundis alit almos flatibus agros, 
barbara montivagos tellus extendit Erembas. 
hi vitam duris agitant in cautibus omnem, 
intectique artus erepunt ardua semper     1135 
culmina saxorum: non ollis pabula in usum 
terra parit: glebas abrodunt more ferarum 
ieiunas herbae, nec amicas frugibus ullis. 
Hinc ultra Libani rursum fastigia celsi, 
lux Hyperionio qua se sustollit ab ortu,     1140 
alterius Syriae limes iacet usque Sinopen 
gurgitis attiguam; mediis hic impigra in arvis 
Cappadocum gens est: propter freta turgida rursus 
Assyrii iuxta sunt ostia Thermodontis, 
et festina citis evolvitur unda fluentis.     1145 
Nec procul, attollit qua se facis ardor eoae, 
plurimus Euphratae manat liquor: iste feroci 
fusus ab Armenia vastum caput exerit antro, 
inque notum primae protenditur agmine molis; 
at matutinos iterum conversus in axes,     1150 
dividit inserto mediam Babylona fluento. 
inde Teredoniae iuga propter maxima rupis 
Persidis in pontum sparso cadit effluus amni. 
Hunc super, in septem quantum via carpitur ortus 
caespitis extenti spatiis, citus aequora Tigris     1155 
prona rotans, et saxa iugis avulsa supernis, 
et totas late celeri trahit agmine silvas. 
quin et vasta palus medio distenditur agro; 
maximus hanc fluctu Tigris secat: intrat aperti 
terga lacus, stupet unda silens, tacitaeque recumbunt    1160 
aequora Thospitis; solidarum denique more 
riparum stagni facies incisa quiescit, 
invectumque sibi cohibens altrinsecus amnem 
stat disclusa palus. sic Elidis incola pontum 
dissicit Alpheus: pelago sic inserit undas     1165 
illaesum optatae flumen ducens Arethusae. 
ergo per et stagnum vehitur celer amnis apertum, 
hoc elapsus item vim proni gurgitis urget. 
non alium tantus rapit impetus; haud ita quisquam 
spumescit fluctus, neque tantos ulla fragores     1170 
unda ciet. medio quae tellus funditur agro, 
hoc Interamnis nomen tenet; ut situs illam 
flumine praecinctam gemino per aperta locavit. 
non qui lanatum longo pecus educat agro, 
aut qui cornigeri ductor gregis arva pererrat,     1175 
gramina qui pastor simis petit apta capellis, 
quique cavo solers committit semina sulco, 
quem Pomona iuvat, quem ramis aesculus altis 
illicit, et pingui dependens subere glando; 
bracchia Nysaei qui palmitis ordine iusto     1180 
digerit, aut tectis siquis dolat impiger ornos, 
vel salis in fluctus qui cumbam navita texit, 
spreverit hos saltus: nihil indiga subtrahit ora: 
dives humo tellus, dives iacet arbore caespes. 
istius in borean quidquid protenditur agri,     1185 
Armenii et vita duri sulcant Matieni. 
Qua sunt flabra noti, Babylon subducitur arce 
procera in nubes: hanc prisca Semiramis urbem 
vallavit muris, quos non absumere flammae, 
non aries penetrare queat: stat maxima Beli     1190 
aula quoque argento, domus Indo dente nitescit, 
aurum tecta operit, sola late contegit aurum. 
ipsa dehinc tellus, quae circumplectitur urbem, 
et procerarum fluctu vernat palmarum, 
et splendente procul beryllo ferta renidet.     1195 
hic tamen internis Ophietidis arcis in arvis 
inter gemmiferas excrescit creber harenas. 
hinc Babylona super, geminae pro finibus ursae, 
Cissi Massabataeque et Chalonita vagantur. 
At rursum Armeniae siquis pede pergat ab arce     1200 
rupis, et eoas gressum producat in oras, 
Medica prolixos spectabit regna per agros. 
horum qui gelidi succedunt plaustra Bootis, 
pinguia rura tenent: sunt illic Atropateni, 
sunt Geri et Mardi. tepidum qui rursus ad austrum     1205 
oram habitant, Scythicae deducunt semina gentis. 
nam Medea ferox fuit ollis sanguinis auctor. 
haec cum Pandionis letum componeret aulae, 
Attica qua pulchro tellus pinguescit Ilisso, 
proditur, inque fugam propere convertitur exul.     1210 
has post in terras pinu subit Aeetine, 
inseditque locos: veteres accedere Colchos 
nulla inerat menti fiducia; denique ab illa 
Medorum suboli magicae furor artis inhaeret. 
pars gentis, rutilos Phoebi quae spectat in ortus,     1215 
saxa habitat, saxis excudit narcissiten: 
qui propter dumos nemorosaque rura vagantur, 
in pecus intenti, crebro grege pascua tondent. 
Medica se tantos effundit gleba per agros, 
Caspia ut extento contingat caespite claustra.     1220 
haec Asiae digere fores, hiet ore quod illo 
porta quasi, et longas bivium discedat in oras. 
panditur Hyrcanis hinc ianua; ianua Persis 
hinc patet, imbriferum qua vergit mundus in austrum. 
Ecce sub immenso portarum vertice Parthi     
1225 
rura tenent, curvi nequicquam vomeris usu 
sollicitanda sibi; non ollis cura laborque, 
aequora terrarum gravibus componere rastris: 
exercent saevi se semper Martis in arma. 
sica comes lateri est, manus autem hastilia vibrat,    1230 
demittunt pharetras umeris et letifer arcus 
semper inest laesae: neque per compendia diras 
producunt animas; non puppibus aequora sulcant: 
non proni gregibus pecoris fera vita iuvatur. 
sed quatit alipedum sola semper cursus equorum,     1235 
pulsaque terra gemit: discurrunt crebra per auras 
spicula, missilibus late subtegitur aer. 
Quin etiam post hos amor est si discere Persas 
consimilis, solersque trahit te cura per orbem; 
has quoque musa tibi formabit carmine terras,     1240 
quae liquidos amnis via devehat, utque iugorum 
consurgat vertex, quibus oris arva recumbant 
barbara, famosum qui Persam roboret usus. 
quippe Asianarum primi degunt regionum. 
vita opulens genti, gazas quoque terra ministrat     1245 
omnibus, et largum populis producitur aevum. 
dives in his mos est iam longi tempore saecli, 
ex quo Maeoniam bello trivere cruento. 
illudunt auro vestes, et cuncta teguntur 
auro membra viris, auro vestigia condunt:     1250 
tantus Persarum dissolvit pectora luxus. 
ipsa autem tellus inclusa est montibus altis, 
undique in australem latus inclinatior axem, 
ac borean longe, longe quoque Caspia claustra 
deserit, atque noti placida perfunditur aura.     1255 
istius at spatiis finem dat Persicus aestus, 
incoliturque solum populis tribus. una sub arcto 
pars agit, armigeris nimium contermina Medis: 
altera per mediae telluris terga vagatur: 
porro ad flabra noti, pelagus prope, tertia degit.     1260 
Persidis, et rigidas curvant labentia ripas. 
arva secat Cyrus, perrumpit rura Coaspes, 
Indica provolvens procul aequora: cuius ad undam 
incola flaventem studio sectatur achatem. 
nam cum brumali ceciderunt sidere nimbi,     1265 
imbribus et caelo fusis furit auctior amnis, 
eos lapides late flumen trahit: undique tellus 
circumiecta dehinc laeti viret ubere campi. 
Sed qua caeruleam sinus infert Persicus undam, 
gens Carmanorum late colit: hanc facis ortus     1270 
urit Phoebeae; tanto quoque funditur agro, 
ut simul et glauci contingat gurgitis aestum, 
et procul internae perreptet iugera terrae. 
Hos super et tellus tendit Gedrosia glebam 
Oceani vicina fretis; at flumen ad Indum     1275 
Auroraeque latus Scytha miti proximus austro 
accolit: australis certe Scytha dicitur iste: 
namque alii dura pulsantur desuper arcto. 
Indus Caucasiae prorumpens rupis ab antro 
adversum pelago Rubri procul aequoris amnem     1280 
porrigit, inque notum recto fluit agmine aquarum. 
ora dehinc Indo duo sunt, mediumque per agrum 
insula se vasto fundit tergo Patalene. 
innumeras idem dispescit flumine gentes, 
Oritas Aribasque et veloces Arachotas,     1285 
et Satram infidum, vel qui per inhospita late 
discreti populis, discreti finibus agri 
arva agitant, uno sed nomine sunt Arieni. 
hi quamquam steriles decurrant semper harenas, 
munera nec carpant cerealia, nec nova prelo     1290 
musta premant, fulvo tamen invenere corallo 
pandere vivendi commercia, quaerere pulchrae 
Sapphiri latebras et praeduros adamantas. 
Calliope, Indorum populos et regna canamus. 
ultima terrarum tellus aspergitur Indi      
1295 
fluctibus Oceani; primam coquit hanc radiis sol, 
sol Hyperionius, sol magni gratia mundi, 
astrorum genitor, lucis sator et vigor aethrae. 
sed genti Indorum taeter color: efflua semper 
his coma liventes imitatur crine hyacinthos.     1300 
terrarum in latebris excludant caute metalla: 
pars telas statuunt, et vestimenta laborant 
lintea: pars Indi procurat segmina dentis, 
atque ebur invigilat: multi, qua flumina nimbis 
Auget hiems, vastum ut late trahat agmen aquarum    1305 
alveus, et celsas evincant aequora ripas, 
palantes obeunt beryllum, prona fluenta 
quem procul internis a finibus, aut adamanta 
detulerint: his glauca dehinc tornatur iaspis. 
nec minus et bacas alii prope marmora curvis     1310 
excudunt conchis: pars rursum divite cura 
herbosi lapidis venas fodit: hique rubore 
suffusas blando quaerunt campis amethystos. 
horum dives enim tellus est Indica semper, 
et tali scrupo caespes tumet: amnibus autem     1315 
fertilis irriguis crebro praelambitur ora: 
extendunt celsi vaga late brachia luci, 
et vernat nemorum semper coma. nunc tibi formam 
terrarum expediam, nunc carmine flumina fabor, 
nunc rigidos montes, nunc multae denique gentis     1320 
absolvam populos. latera agris undique in Indis 
quattuor esse tene: coeant tot et anguli ab omni 
parte sibi, oblique claudentes extima terrae, 
ceu species rhombo est. zephyri de partibus, Indus 
gurgitis occursu fit certae terminus orae:     
1325 
axe noti, Rubri late salis obiacet unda: 
flumen item Ganges fit limes caespiti eoo; 
adque Lycaonia consurgit Caucasus arcto. 
aequore qua fuso laticem provolvitur Indus, 
Dardanidum gens est, ubi magnus sorbet Hydaspes     1330 
delapsum summa saxorum mole Acesinen. 
tertius amnis item secat agri proxima Cofes; 
in medioque Sabae sunt caespite: gens quoque Sodri 
propter agit; populique dehinc velut ordine facto 
Peucaleum longas exercent vomere terras.     1335 
Gargaridae rursum: gens haec obnoxia Baccho, 
et glebam sulcant, et ritibus orgia ludunt. 
Hic Hypanis lateque trahens vaga terga Cymander, 
rupe procul fulvum provolvunt fluctibus aurum: 
nec minus hi campos intrant Gangetidis orae,     1340 
quae per flabra noti fuso distenditur agro, 
usque in celsa iacens confinia Colidis arcis. 
Colis et ipsa dehinc cetosi vergit in aequor 
Oceani, tantoque iugo subit aetheris auras, 
arceat alituum subducta ut rupe volatum.     1345 
sed circum Gangen regio est devota Lyaeo, 
perpetuique sacri talis narratur origo. 
Indorum in populos fatalia Liber agebat 
proelia: vipereo late Bellona flagello 
increpat, et magno tremuerunt regna pavore,     1350 
insistente deo. venit ergo ad flumina Gangis, 
discursuque sacro praeludit proelia Liber. 
Maenades extemplo maculosae nebridis usum 
permutant clipeis, viridique hastilia thyrso 
succedunt; solvunt properantes lintea Bacchae     1355 
vincula, viroso pectus vinxere dracone; 
pro molli vitta prorepunt crine chelydri; 
excitoque ferox persultat in agmine Mavors: 
dux aquilas in bella rapit, tremit Indica tellus 
pressa pede, et toto tonuerunt classica caelo.     1360 
ergo et Nysaeos discit gens rite recessus, 
et stata sollicito deducunt orgia ritu. 
ipse dehinc diros ut Liber perculit Indos, 
Hemodi victor conscendit verticis arces, 
effusamque solo gentem procul aspicit omnem:     1365 
ima iugi extantis vestigia gurgite canent. 
Oceani eoi praetento denique Bacchus 
litore, et extrema terrarum victor in ora, 
ducit laurigeros post Indica bella triumphos, 
erigit et geminas telluris fine columnas,     1370 
invisitque dehinc Ismeni fluminis undam. 
Has tantum gentes commendat fama per orbem. 
vile aliae vulgus, pecorum vice, terga pererrant 
caespitis abiecti: non his aut gloria forti 
parta manu est, aut clara decus peperere metalla    1375 
terrarum venis: habitant ignota locorum 
semper inexpertes famae, per inhospita degunt 
arva procul, nullis sunt dignae denique musis. 
at tu, Phoebe pater, vos clari turba, camenae, 
nominis, Aonio famam inspirate labori.     1380 
 

 

 
 
 
	 The Miscellany 
	 The Latin Library 
	 The Classics Page