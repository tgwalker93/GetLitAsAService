Poems of Giovanni Cotta (1480-1510)
		 

		 
		 
	 
	
 

 GIOVANNI COTTA 
 (1480-1510) 
 

 CARMINA
 

 

 
I
 

 
AD MAGNIFICUM DOMINUM MARINUM SANUTUM 
PATRONUM OBSERVANTISSIMUM
 

 
Magna quod innumeris implere volumina rebus 
 Pergis et immensam colligis historiam; 
Quod reseras tulerint quos Itala regna labores 
 Et quae vexarit Gallicus arva furor, 
Quod mare, terribilis quas Thracius occupet urbes, 
 Quae Venetus contra fortiter arma ferat, 
Denique quod terras ferventia bella per omnes 
 Prosequere, et scriptis terminus orbis erit: 
Grande opus, et cunctis fuerit mirabile saeclis, 
 Et qui perpetuet tempora nostra labor. 
At, Sanute, oneri tanto succumbere virtus 
 Nescia maiorem quem probat esse viro, 
Cum fatum superes aeternaque saecula condas, 
 Es deus, aut equidem te facis ipse deum.

 

 

 
II
 

 
IN PICTURAM URBIS ET AGRI VERONENSIS
 

 
Cum sibi Sanutus Veronae grata rogaret 
 Palladia pingi moenia et arva manu, 
Hac tantum tabula cari Dea pressit alumni 
 Pectora, et his fecit ectypon e protypis.
 

 

 
III
 

 
AD VERONAM
 

 
Verona, qui te viderit 
Et non amarit protinus 
Amore perditissimo, 
is, credo, se ipsum non amat 
Caretque amandi sensibus 
Et odit omnes gratias.
 

 

 
IV
 

 
EPITAPHIUM QUINTERII
 

 
Me longe effigie venustiorem 
Narcissi vel Apollinis comati 
Parcarum Lachesis nimis severa 
Isti Quinterium dedit sepulchro. 
Cur non flosculus exeam, requiris, 
Cum tantum fuerim puer decorus? 
Tellus est nimis arida, o viator, 
Nostri facta perustione amoris: 
Sed si lacrimulis tuis madescet, 
Forsan flos novus ibit e sepulchro.
 

 

 
V
 

 
AD LYCORIM
 

 
Amo, quod fateor, meam Lycorim, 
Ut pulchras iuvenes amant puellas. 
Amat me mea, quod reor, Lycoris, 
Ut bonae iuvenes amant puellae. 
Huic ego, ut semel hanc videre visus 
Sese ostendere fixiore ocello, 
"Quando, inquam, mea lux, mei laboris 
Das mi praemiolum, meique cordis 
Tot incendia mitigas, Lycori?" 
Hic illa erubuit, simulque risit. 
Ridebat simul, et simul pudebat. 
Dumque molliculos colens amores 
Simul virgineum colit pudorem, 
"Quid negem tibi?" dixit, et capillum 
Qui pendens levibus vibratur auris 
Et formosa vagus per ora ludit, 
Hunc secans trepida implicansque in auro, 
"Haec fila aurea et aureum capillum 
Pignus, inquit, habe meique amoris 
Meique ipsius; hoc tuum puellae 
Tuae pignore lenias calorem". 
Hei hei quid facis? hei mihi, Lycori, 
Haec sunt flammea texta, non capilli; 
Sunt haec ignea vincla: ni relaxes, 
Qui tanto valeam valere ab aestu? 
Anne ignem iuvat ignibus perire? 
Comae flammeolae, subite flammas, 
Crines igneoli, venite in ignes; 
Sat me, flammea vincla, nexuistis, 
Nunc vos solvimini et subite flammas; 
Ussistis nimis, ignei capilli, 
Nunc vos urimini et valete in ignes. 
Hos meos age laetus ignis ignes 
Perge extinguere, tuque flamma flammam 
Exedas, mea corda quae exedebat. 
At tu, sic reliqui tui capilli 
Vernent perpetuum tibi, Lycori, 
Quod tuos ferus usserim capillos, 
Parce: nam volo amare, non peruri.
 

 

 
VI
 

 
AD LYCORIM
 

 
Sive aliquid, seu forte nihil mea lumina cernunt, 
 Dixi ea te semper, vita, referre mihi. 
"Stulta ego sim, dixti, si credam talia: amantes 
 Talia fallaces fingere multa solent". 
Ergo non credis mihi? non mihi credis amanti? 
 At, formosa, oculis crede, Lycori, tuis. 
Tu propius nostris tua firmes oribus ora, 
 inque meis figas lumina luminibus. 
Dispeream nisi, ut in speculo te te ipsa tueris, 
 Sic oculi referent te tibi, vita, mei. 
Quod si ita sit, meritis tum tu des oscula ocellis; 
 Ipse, ubi mi libeat, dem tibi basiolum.
 

 

 
VII
 

 
AD LYCORIM
 

 
Ne tua ne mea mi cane carmina, cara Lycori: 
 Mi vox ista avida haurit ab aure animam. 
Et vela faciem: me me liquat ipsa videndo 
 Et trahit intentis ex oculis animam. 
Et mihi conde sinum: istis dum paro pressa papillis 
 Basia, mi rapiunt ore ab anhelo animam. 
Nec mi ostende manum: illa mihi potis est aperire 
 Pectus et e medio vellere corde animam. 
Et mi ostende aliquid: moribundo abit aegra mihi mens; 
 Nil video, cum te, lux mea, non video. 
Quid tamen optarim ostendi mihi? quid tibi in isto est 
 Corpore, quo viso, non subito peream? 
Tolle, precor, tunicam tantillum, et pascere ocellos 
 In pede languentes me sine candidulo. 
Sed quid ego optavi mihi? paulo ante iste tuus pes 
 Me incessu tenero dimidium abstulerat. 
Quod si tunc imis e vestibus exeruisset 
 Unum vel minimum forte aliqua digitum, 
Linquere me cupide vidisses, me simul omnem 
 Affusum dulci duice mori digito. 
Verum age iam cane, lux mea; iam mihi, lux mea, totam 
 Te retege, atque omnes mi face delicias. 
Nam si mors obeunda, inhians in te, mea, malim, 
 Vita, mori, vita est quod mihi amabilius, 
Quam tristis desiderio tabescere amati 
 Corporis, unde miser sim et decuplo peream.
 

 

 
VIII
 

 
AD LYCORIM
 

 
O factum lacrimabile atque acerbum! 
Nunc certe lacrimaberis, Lycori: 
Digna res lacrimis tuoque luctu. 
Nanque lumina nostra, lumina illa, 
Illa lumina, quae, Lycori, amabas, 
Quae tuis solita anteferre ocellis, 
Non sunt, o mea lux, amanda ut ante; 
Non sunt lumina, sed malae tenebrae. 
Illa, ut impia fata te, Lycori, 
Abstulere mihi, tuoque longe 
Me a vultu voluere abesse caro, 
In rivos abiere lacrimarum; 
Quodque amarius atque praeter omnem 
Lacrimabile cogitationem, 
Quantumcunque habuere lacrimarum 
Iampridem evomuere: nunc ad ipsum 
Ventum est sanguinem, ab intimoque cordis 
Ducto flumine, turgidi horridique 
Sanguinem lacrimant miselli ocelli, 
Et cum sanguine amata diffluit lux; 
Ac sic enecuere seque meque, 
Dum meum miseri igneum furorem 
Quaerunt diluere et rigare mentem, 
Heu mentem Enceladi Typhoeique 
Aestuosa anima aestuosiorem.
 

 

 
IX
 

 
AD CALOREM FLUVIUM
 

 
Ocelle fluminum, Calor, Calor pulcher, 
Calor, bonarum cura amorque Nympharum, 
Quem, caerulum fovens caput sinu blando, 
Montelia secum amore vincit aeterno; 
Dic, o mihi amnis conscie, anne nunc forte 
Pulchra illa, simplexque adeo et omnibus felix 
Soluta curis, mea Rubella per ripas 
Tuas oberrat? et vel ex odoratis 
Pingit corollas floribus, vel in densa 
Sylva sibi suavi sopore blanditur? 
Anne potius cum aequalium choro ludit, 
Qua primum oriris ipse, quaque miscetur 
Nitens nitenti Balnius Politinae 
Tuosque laeti confluunt in amplexus? 
Argenteumque pedem atque nuda formosos 
Artus per undam et aureum lavit crinem? 
Sic est: ibi illa membra eburnea atque ipsas 
Papillulas beata frigeras lympha; 
Atque inde, flammeo calore concepto, 
Huc usque flammas in mea ossa transmittis, 
Dum te subinde candidae memor nymphae, 
Qua iam recepta Samnii tumes unda, 
Samni et vetustas limpidus rigas urbes, 
Exul, miser, suspiriosus inviso. 
At tu, Calor, sic olim amoenus auratis 
Dicare cornibus, arduusque Vulturno 
Ferare victo, illique iam auferas nomen, 
Fontem ad tuum recurre, dic meae luci 
Meo te ab igne posse saepe siccari, 
Meo nisi de fletu identidem crescas. 
Dic me amplius nequire tanta celare, 
Nequire ferre vulnera ac mori semper. 
Tum, si ipsa prorsus haud sit immemor nostri, 
Si sors amara illi mea et fides grata, 
Dic me libenter ferre quicquid est duri.
 

 

 
X
 

 
AD ANYSIUM
 

 
Ambo dulcia, ne verere, et idem 
Salsa scribimus ambo, docte Anysi. 
Scis quae, uti sumus uno amore iuncti, 
Uno carmina scribimus libello; 
Scis cervum quoque, quem sibi educarunt, 
Suum ut Silvia delicata virgo, 
Nostri filiolae boni Gevarae: 
Ille tam cupide illa devoravit, 
Ut omni sale salsiora et omni 
Posses noscere dulciora melle. 
O testem lepidum, bonique Anysi 
Raram carminis approbationem!
 

 

 
XI
 

 
AD GEVARAS FRATRES
 

 
Ridete, o lepidi mei Gevarae, 
Et vestri facinus probate Cottae. 
Dum suae Anysius mihi puellae 
Partem pernegat, hunc ego a puella 
Huc in exilium ad Caloris amnem 
Traxi blanditiis bonisque verbis, 
Quasi ad delicias novas vocarem. 
Hic hunc molliculum atque delicatum, 
Probe testibus arbitrisque vobis, 
Apici volo macerare in aestu, 
Usto ut ore peraridoque vultu 
Reversum tenera horreat puella. 
Sic evenit Anysio, quod aiunt, 
Tota perdere, tota qui requirunt.
 

 

 
XII
 

 
AD ACTIUM SYNCERUM SANNAZARIUM 
DE MINOIS REGIS IMPIETATE
 

 
Cum gravis imperio Minos agitabat Athenas, 
 Legifer et populis iura superba dabat, 
Nescio qua bili percussus, ab urbe poetas 
 Expulit, et pulsos egit in exilium, 
Infestos adeo reddens sibi crimine vates, 
 Ut Musae hunc coeli sedibus eiicerent. 
Ab Iove prognatum misere in Tartara regem: 
 Tantum illi nocuit vatum inimica manus. 
Nomen, crede mihi, sanctumque piumque poeta est: 
 Huic quicunque nocet, se periisse putet. 
Testis Pasiphae, veneris nova monstra pudendae, 
 Aspernata virum foemina amica bovis; 
Altera natarum testis, data praeda Lyaeo, 
 Heu misera in solis ebria littoribus; 
Altera privigni renuentis perdita amore 
 Contempta accumulans crimina criminibus. 
Laedere credideras sanctos, rex dure, poetas: 
 Poenitet, at sero, te nocuisse tibi. 
Dedecus hoc generi manet aeternumque manebit: 
 I nunc, et vates, stulte, perire puta. 
Est vati immortale et non violabile pectus: 
 Hoc itidem sonuit veridico ore deus. 
Namque ferunt dixisse Patris mandata ferentem: 
 "Mortis in hoc puero non habet umbra locum. 
Sic maneat, donec se animae in sua membra receptent, 
 Rebus et exitium deferat ignis edax 
Atque hominemque deumque in maiestate sedentem 
 Extremo videat terra cruenta die". 
Scilicet ostendit iuvenem, quo clarior alter 
 Nec prior ingenio nec probitate fuit. 
Hunc Heliconiades sacris docuere sub antris 
 Et Charites Paphiae dulci aluere sinu. 
Murmure tum comites sanctum implevere senatum, 
 Mirati merito morte carere hominem. 
Musarum pretium est aeternum vivere, nec mors 
 In sacros vates arma movere potest. 
Gaude igitur, Syncere, tui saecli optime vatum: 
 Immortalis enim lux geniusque tibi est.
 

 

 
XIII
 

 
DE VICTORIA LIVIANI
 

 
O quae alma grato carmine fortium 
 Mori, Thalia, facta vetas virum, 
 Nunc et per ora Livianum 
 Omnium, et omne feras per aevum. 
Dic ut superbae contuderit minas 
 Germaniae atque a Caesare barbaro 
 Fessae tot annos imminentem 
 Ausoniae arcuerit ruinam. 
Nam quis, malorum heu heu veterum memor, 
 Non expavebat, cum populos truces 
 In nos remotis usque ab oris, 
 Qua glacie riget Amphitrite, 
Audiret armari, asperaque Alpium 
 Iam vincere altis cum nivibus iuga 
 Feris inaccessa, atque fines 
 Undique iam populare nostros? 
At Livianus in trepidis docens 
 Audere rebus, qua violentior 
 Vis hostium ingruit, citatis 
 Obvius agminibus cucurrit. 
Ductore tandem hoc, scilicet Italas 
 Videre montes insoliti manus, 
 Tormenta, atque equos et arma 
 Alpicolae stupuere Fauni. 
Tandemque nostra impune nimis diu 
 Bacchati in arva Theutones horridi 
 Sensere in antiquumque robur 
 Inque novum Marium incidisse, 
Cum caesa, pubis flos Alemanicae, 
 Repente in alta valle Cadubrii 
 Phalanx nives cruore tinxit 
 Purpureo, rapidumque Plavem, 
Arx et recepta est; pectora militum 
 Cum saeva nostrorum ardua non via, 
 Non saxa, non arcere muris 
 Terrifici potuere nimbi, 
Cadente ahena fulminis in modum 
 Contorta ab igni sulphureo pila, 
 Qua terra subsultat nigerque 
 Curil sonitu ferit astra fumus: 
Dirum repertum, et ingenium male 
 Sagax sacrumque, quo truculentius 
 Nil invenire atrox Megaera, 
 Saeva nec ira potest deorum. 
Sed cuncta praesens horrida temnere 
 Dux acer urget; hunc sequitur cohors 
 Secura, praesentemque mortem 
 Magnanimo duce freta vincit. 
Dis cura nostri est; et Venetus pater 
 Probe Latinae consuluit rei, 
 Cum ius tibi omne copiarum, 
 Liviade, tribuit suarum, 
Corneliumque mox socium dedit 
 Magno e senatu, cui sapientia 
 Insignis ac fortuna avorum 
 Scipiadum reparant honores. 
Non imperatorem ille queat sibi 
 Optare, Mavors quem mage diligat; 
 Non tu senatorem ferendis 
 Consiliis animosiorem. 
Vos nuper hostium unanimes feram 
 Fregistis audaciam, ac pavidos patres 
 Firmastis, ac suam attulistis 
 Semianimis populis quietem. 
Vos iam timebit barbarus, ac suis 
 Pedem cavebit tollere finibus, 
 Ni laeva mens est diique nostros 
 Adcumulare volunt triumphos.
 

 

 
XIV
 

 
EPITAPHIUM CANIS 
 

 
Caparion ego sum, quem vivum maxime amavit 
 Liviades; tumulum post dedit et titulum. 
Plura cani ingenue de se sibi non licet; at mi 
 Nunc audita meo accipe de domino: 
Latrantem me forte phalanx Germana per umbras 
 Ut novit, de more affore herum timuit, 
Et fugit trepida; at ridens ait una dearum, 
 Quae ante Iovis solium ferrea pensa trahunt: 
"Ne trepidate: semel satis est timuisse; neque illum, 
 Quem fugitis, prius huc fata venire sinent 
Quam Gallos male foedifragos demiserit Orco 
 Et quisquis vexat barbarus Italiam". 
Quisquis ades, domino haec referas, precor; haec quoque pauca 
 Addito: "Amat te etiam trans Styga Caparion".
 

 

 
XV
 

 
AD NAUGERIUM 
ET JOHANNEM BAPTISTAM TURRIANUM
 

 
Iam valete, boni mei sodales, 
Naugeri optime, tuque, amice Turri, 
Vere candidi et optimi sodales, 
Quos nunquam sat amaverim, licet vos 
Quam fratres mage, quamque me ipsum amarim. 
Quibus perpetuum frui per aevum, 
Vota si mea Di audiant benigni, 
Sit una ampla animi mei voluptas. 
Verum dura necessitas repugnat, 
Invitumque alias adire terras 
Cogit, atque alios parare amicos. 
Vos ergo, memores mihi esse vestri 
Fixam in pectore imaginem bonamque 
Vobis partem animae meae relinqui, 
Iam valete, boni mei sodales.
 
 
 
 
 
	 Neo-Latin 
	 The Latin Library 
	 The Classics Page