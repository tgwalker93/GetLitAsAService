Alcuin: Sequentia de Sancto Michaele
		 

		 
		 
	 
	
 

 SEQUENTIA DE SANCTO MICHAELE, QUAM ALCUINUS COMPOSUIT KAROLO IMPERATORI
 

 

 
Sequentia de Sancto Michaele, 
quam Alcuinus composuit Karolo imperatori 
Summi regis archangele 
Michahel, 
intende, quaesumus, nostris 
vocibus.
 

 
Te namque profitemur esse 
supernorum principem civium. 
Te deum generi humano 
orante diriguntur angeli,
 

 
Ne laedere inimici, 
quantum cupiunt, versuti 
fessos unquam mortales praevaleant. 
Idem tenes perpetui 
potentiam paradisi, 
semper te sancti honorant angeli,
 

 
In templo tu dei 
turibulum aureum 
visus es habuisse manibus. 
Inde scandens vapor 
aromate plurimo 
pervenit ante conspectum dei.
 

 
Tu crudelem cum draconem forti manu straveras, 
faucibus illius animas eruisti plurimas. 
Hinc maximum agebatur in caelo silentium, 
millia millium et dicunt 'salus regi domino'.
 

 
Audi nos, Michalel, 
angele summe, 
huc parum descende 
de poli sede, 
nobis ferendo opem domini 
levamen atque indulgentiae.
 

 
Tu nostros, Gabrihel, 
hostes prosterne, 
tu, Raphael, aegris 
affer medelam, 
morbos absterge, noxas minue 
nosque fac interesse gaudiis 
beatorum.
 

 
Has tibi symphonias plectrat sophus, induperator.
 

 

 
 
 
	 Alcuin 	
	 Christian Latin 
	 The Latin Library 
	 The Classics Page