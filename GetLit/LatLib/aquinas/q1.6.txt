St. Thomas Aquinas: Summa Theologica, Prima Pars Quaestio VI 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO VI
 
De bonitate Dei
 
in quatuor articulos divisa 
 
 
 
 
 

Deinde quaeritur de bonitate Dei. Et circa hoc quaeruntur quatuor. 
 
 Primo: utrum esse bonum conveniat Deo. 
 Secundo: utrum Deus sit summum bonum. 
 Tertio: utrum ipse solus sit bonus per suam essentiam. 
 Quarto: utrum omnia sint bona bonitate divina. 
 
 ARTICULUS 1
 
Utrum esse bonum Deo conveniat
 
 Ad primum sic proceditur. Videtur quod esse bonum non conveniat Deo. 
1. Ratio enim boni consistit in modo, specie et ordine. Haec autem non videntur Deo convenire:
cum Deus immensus sit, et ad aliquid non ordinetur. Ergo esse bonum non convenit Deo. 
2. Praeterea, bonum est quod omnia appetunt. Sed Deum non omnia appetunt: quia non omnia
cognoscunt ipsum, nihil autem appetitur nisi notum. Ergo esse bonum non convenit Deo. 
Sed contra est quod dicitur Thren. 3,25: Bonus est Dominus sperantibus in eum, animae
quaerenti illum. 
Respondeo dicendum quod bonum esse praecipue Deo convenit. Bonum enim aliquid est,
secundum quod est appetibile. Unumquodque autem appetit suam perfectionem. Perfectio autem
et forma effectus est quaedam similitudo agentis: cum omne agens agat sibi simile. Unde ipsum
agens est appetibile, et habet rationem boni: hoc enim est quod de ipso appetitur, ut eius
similitudo participetur. Cum ergo Deus sit prima causa effectiva omnium, manifestum est quod
sibi competit ratio boni et appetibilis. Unde Dionysius, in libro De div. nom., attribuit bonum
Deo sicut primae causae efficienti, dicens quod bonus dicitur Deus, sicut ex quo omnia
subsistunt. 
Ad primum ergo dicendum quod habere modum, speciem et ordinem, pertinet ad rationem boni
causati. Sed bonum in Deo est sicut in causa: unde ad eum pertinet imponere aliis modum,
speciem et ordinem. Unde ista tria sunt in Deo sicut in causa. 
Ad secundum dicendum quod omnia, appetendo proprias perfectiones, appetunt ipsum Deum,
inquantum perfectiones omnium rerum sunt quaedam similitudines divini esse, ut ex dictis
patet. Et sic eorum quae Deum appetunt, quaedam cognoscunt ipsum secundum seipsum: quod est
proprium creaturae rationalis. Quaedam vero cognoscunt aliquas participationes suae bonitatis,
quod etiam extenditur usque ad cognitionem sensibilem. Quaedam vero appetitum naturalem
habent absque cognitione, utpote inclinata ad suos fines ab alio superiori cognoscente. 
 
ARTICULUS 2
 
Utrum Deus sit summum bonum
 
 Ad secundum sic proceditur. Videtur quod Deus non sit summum bonum. 
1. Summum enim bonum addit aliquid supra bonum: alioquin omni bono conveniret. Sed omne
quod se habet ex additione ad aliquid, est compositum. Ergo summum bonum est compositum. 
Sed Deus est summe simplex, ut supra ostensum est. Ergo Deus non est summum bonum. 
2. Praeterea, bonum est quod omnia appetunt, ut dicit Philosophus. Sed nihil aliud est quod
omnia appetunt, nisi solus Deus, qui est finis omnium. Ergo nihil aliud est bonum nisi Deus. 
Quod etiam videtur per id quod dicitur Mt. 19,17: nemo bonus nisi solus Deus. Sed summum
dicitur in comparatione aliorum; sicut summum calidum in comparatione ad omnia calida. Ergo
Deus non potest dici summum bonum. 
3. Praeterea, summum comparationem importat. Sed quae non sunt unius generis, non sunt
comparabilia; sicut dulcedo inconvenienter dicitur maior vel minor quam linea. Cum igitur
Deus non sit in eodem genere cum aliis bonis, ut ex superioribus patet, videtur quod Deus non
possit dici summum bonum respectu eorum. 
Sed contra est quod dicit Augustinus, I De Trin., quod Trinitas divinarum personarum est
summum bonum, quod purgatissimis mentibus cernitur. 
Respondeo dicendum quod Deus est summum bonum simpliciter, et non solum in aliquo genere
vel ordine rerum. Sic enim bonum Deo attribuitur, ut dictum est, inquantum omnes
perfectiones desideratae effluunt ab eo, sicut a prima causa. Non autem effluunt ab eo sicut ab
agente univoco, ut ex superioribus patet: sed sicut ab agente quod non convenit cum suis
effectibus, neque in ratione speciei, nec in ratione generis. Similitudo autem effectus in causa
quidem univoca invenitur uniformiter: in causa autem aequivoca invenitur excellentius, sicut
calor excellentiori modo est in sole quam in igne. Sic ergo oportet quod, cum bonum sit in Deo
sicut in prima causa omnium non univoca, quod sit in eo excellentissimo modo. Et propter hoc
dicitur summum bonum. 
Ad primum ergo dicendum quod summum bonum addit super bonum, non rem aliquam absolutam,
sed relationem tantum. Relatio autem qua aliquid de Deo dicitur relative ad creaturas, non est
realiter in Deo, sed in creatura; in Deo vero secundum rationem, sicut scibile relative dicitur
ad scientiam, non quia ad ipsam referatur, sed quia scientia refertur ad ipsum. Et sic non
oportet quod in summo bono sit aliqua compositio: sed solum quod alia deficiant ab ipso. 
Ad secundum dicendum quod, cum dicitur bonum est quod omnia appetunt, non sic intelligitur
quasi unumquodque bonum ab omnibus appetatur: sed quia quidquid appetitur, rationem boni
habet. Quod autem dicitur, nemo bonus nisi solus Deus, intelligitur de bono per essentiam, ut
post dicetur. 
Ad tertium dicendum quod ea quae non sunt in eodem genere, si quidem sint in diversis generibus
contenta, nullo modo comparabilia sunt. De Deo autem negatur esse in eodem genere cum aliis
bonis, non quod ipse sit in quodam alio genere; sed quia ipse est extra genus, et principium
omnis generis. Et sic comparatur ad alia per excessum. Et huiusmodi comparationem importat
summum bonum. 
 ARTICULUS 3
 
Utrum esse bonum per essentiam sit proprium Dei
 
 Ad tertium sic proceditur. Videtur quod esse bonum per essentiam non sit proprium Dei. 
1. Sicut enim unum convertitur cum ente, ita et bonum, ut supra habitum est. Sed omne ens est
unum per suam essentiam, ut patet per Philosophum in IV Metaphys. Ergo omne ens est bonum
per suam essentiam. 
2. Praeterea, si bonum est quod omnia appetunt, cum ipsum esse sit desideratum ab omnibus,
ipsum esse cuiuslibet rei est eius bonum. Sed quaelibet res est ens per suam essentiam. Ergo
quaelibet res est bona per suam essentiam. 
3. Praeterea, omnis res per suam bonitatem est bona. Si igitur aliqua res est quae non sit bona
per suam essentiam, oportebit quod eius bonitas non sit sua essentia. Illa ergo bonitas, cum sit
ens quoddam, oportet quod sit bona: et si quidem alia bonitate, iterum de illa bonitate quaeretur. 
Aut ergo erit procedere in infinitum: aut venire ad aliquam bonitatem quae non erit bona per
aliam bonitatem. Eadem ergo ratione standum est in primo. Res igitur quaelibet est bona per
suam essentiam. 
Sed contra est quod dicit Boetius, in libro De hebdomad., quod alia omnia a Deo sunt bona per
participationem. Non igitur per essentiam. 
Respondeo dicendum quod solus Deus est bonus per suam essentiam. Unumquodque enim dicitur
bonum, secundum quod est perfectum. Perfectio autem alicuius rei triplex est. Prima quidem,
secundum quod in suo esse constituitur. Secunda vero, prout ei aliqua accidentia superadduntur,
ad suam perfectam operationem necessaria. Tertia vero perfectio alicuius est per hoc, quod
aliquid aliud attingit sicut finem. Utpote prima perfectio ignis consistit in esse, quod habet per
suam formam substantialem: secunda vero eius perfectio consistit in caliditate, levitate et
siccitate, et huiusmodi: tertia vero perfectio eius est secundum quod in loco suo quiescit. 
Haec autem triplex perfectio nulli creato competit secundum suam essentiam, sed soli Deo: cuius
solius essentia est suum esse; et cui non adveniunt aliqua accidentia; sed quae de aliis dicuntur
accidentaliter, sibi conveniunt essentialiter, ut esse potentem, sapientem, et huiusmodi, sicut
ex dictis patet. Ipse etiam ad nihil aliud ordinatur sicut ad finem: sed ipse est ultimus finis
omnium rerum. Unde manifestum est quod solus Deus habet omnimodam perfectionem secundum
suam essentiam. Et ideo ipse solus est bonus per suam essentiam. 
Ad primum ergo dicendum quod unum non importat rationem perfectionis, sed indivisionis
tantum, quae unicuique rei competit secundum suam essentiam. Simplicium autem essentiae
sunt indivisae et actu et potentia: compositorum vero essentiae sunt indivisae secundum actum
tantum. Et ideo oportet quod quaelibet res sit una per suam essentiam: non autem bona, ut
ostensum est. 
Ad secundum dicendum quod, licet unumquodque sit bonum inquantum habet esse, tamen essentia
rei creatae non est ipsum esse: et ideo non sequitur quod res creata sit bona per suam essentiam. 
Ad tertium dicendum quod bonitas rei creatae non est ipsa eius essentia, sed aliquid
superadditum; vel ipsum esse eius, vel aliqua perfectio superaddita, vel ordo ad finem. Ipsa
tamen bonitas sic superaddita dicitur bona sicut et ens: hac autem ratione dicitur ens, quia ea est
aliquid, non quia ipsa aliquo alio sit. Unde hac ratione dicitur bona, quia et est aliquid bonum:
non quia ipsa habeat aliquam aliam bonitatem, qua sit bona. 
 ARTICULUS 4
 
Utrum omnia sint bona bonitate divina
 
 Ad quartum sic proceditur. Videtur quod omnia sint bona bonitate divina. 
1. Dicit enim Augustinus, VIII De Trin.: Bonum hoc et bonum illud, tolle hoc et tolle illud, et
vide ipsum bonum, si potes: ita Deum videbis, non alio bono bonum, sed bonum omnis boni. Sed
unumquodque est bonum suo bono. Ergo unumquodque est bonum ipso bono quod est Deus. 
2. Praeterea, sicut dicit Boetius, in libro De hebdomad., omnia dicuntur bona inquantum
ordinantur ad Deum, et hoc ratione bonitatis divinae. Ergo omnia sunt bona bonitate divina. 
Sed contra est quod omnia sunt bona inquantum sunt. Sed non dicuntur omnia entia per esse
divinum, sed per esse proprium. Ergo non omnia sunt bona bonitate divina, sed bonitate
propria. 
Respondeo dicendum quod nihil prohibet in his quae relationem important, aliquid ab extrinseco
denominari, sicut aliquid denominatur locatum a loco, et mensuratum a mensura. Circa vero ea
quae absolute dicuntur, diversa fuit opinio. Plato enim posuit omnium rerum species separatas,
et quod ab eis individua denominantur, quasi species separatas participando; ut puta quod
Socrates dicitur homo secundum ideam hominis separatam. Et sicut ponebat ideam hominis et
equi separatam, quam vocabat per se hominem et per se equum, ita ponebat ideam entis et ideam
unius separatam, quam dicebat per se ens et per se unum: et eius participatione unumquodque
dicitur ens vel unum. Hoc autem quod est per se ens et per se unum, ponebat esse summum
bonum. Et quia bonum convertitur cum ente, sicut et unum, ipsum per se bonum dicebat esse
Deum, a quo omnia dicuntur bona per modum participationis. Et quamvis haec opinio
irrationabilis videatur quantum ad hoc, quod ponebat species rerum naturalium separatas per
se subsistentes, ut Aristoteles multipliciter probat; tamen hoc absolute verum est, quod aliquid
est primum, quod per suam essentiam est ens et bonum, quod dicimus Deum, ut ex superioribus
patet. Huic etiam sententiae concordat Aristoteles. 
A primo igitur per suam essentiam ente et bono, unumquodque potest dici bonum et ens,
inquantum participat ipsum per modum cuiusdam assimilationis, licet remote et deficienter, ut
ex superioribus patet. Sic ergo unumquodque dicitur bonum bonitate divina, sicut primo
principio exemplari, effectivo et finali totius bonitatis. Nihilominus tamen unumquodque
dicitur bonum similitudine divinae bonitatis sibi inhaerente, quae est formaliter sua bonitas
denominans ipsum. Et sic est bonitas una omnium; et etiam multae bonitates. 
Et per hoc patet responsio ad obiecta.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page