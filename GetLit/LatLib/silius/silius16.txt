Silius, Liber XVI
		 

		 
		 
	 
	
 

 SILIUS ITALICUS PUNICA LIBER DECIMUS SEXTUS
 

 

 
Bruttia maerentem casus patriaeque suosque 
Hannibalem accepit tellus. hic aggere saeptus 
in tempus posita ad renouandum bella coquebat: 
abditus ut silua, stabulis cum cessit ademptis, 
amisso taurus regno gregis auia clauso    
5 
molitur saltu certamina iamque feroci 
mugitu nemora exterret perque ardua cursu 
saxa ruit, sternit siluas rupesque lacessit 
irato rabidus cornu: tremit omnis ab alto 
prospectans scopulo pastor noua bella parantem.    
10 
sed uigor hausurus Latium, si cetera Marti 
adiumenta forent, praua obtrectante suorum 
inuidia, reuocare animos ac stare negata 
cogebatur ope et senio torpescere rerum. 
parta tamen formido manu et tot caedibus olim    
15 
quaesitus terror uelut inuiolabile telis 
seruabant sacrumque caput, proque omnibus armis 
et castrorum opibus dextrisque recentibus unum 
Hannibalis sat nomen erat. tot dissona lingua 
agmina, barbarico tot discordantia ritu    
20 
corda uirum mansere gradu, rebusque retusis 
fidas ductoris tenuit reuerentia mentes. 
  Nec uero Ausonia tantum se laetus agebat 
Dardanidis Mauors: iam terra cedit Hibera 
auriferis tandem Phoenix depulsus ab aruis,    
25 
iam Mago exutus castris agitante pauore 
in Libyam propero tramisit caerula uelo. 
ecce aliud decus haud uno contenta fauore 
nutribat Fortuna duci. nam concitus Hannon 
aduentabat, agens crepitantibus agmina caetris    
30 
barbara, et indigenas serus raptabat Hiberos. 
non ars aut astus belli uel dextera deerat, 
si non Scipiadae concurreret. omnia ductor 
magna adeo Ausonius maiori mole premebat: 
ut Phoebe stellas, ut fratri<s> lumina Phoeben    
35 
exuperant montisque Atlas et flumina Nilus, 
ut pater Oceanus Neptunia caerula uincit. 
uallantem castra (obscuro nam uesper Olympo 
fundere non aequam trepidanti coeperat umbra<m>) 
adgreditur Latius rector, subitoque tumultu    
40 
caeduntur passim coepti munimina ualli 
imperfecta super. contexere herbida lapsos 
pondera, et in tumuli concessit caespes honorem. 
  Vix uni mens digna uiro, nouisse minores 
quam deceat pretiumque operis sit tradere famae.    
45 
Cantaber ingenio membrorum et mole timeri 
uel nudus telis poterat Larus. hic fera gentis 
more securigera miscebat proelia dextra 
et, quamquam fundi se circum pulsa uideret 
agmina, deleta gentilis pube cateruae    
50 
caesorum implebat solus loca: seu foret hostis 
comminus, expleri gaudebat uulnere frontis 
aduersae, seu laeua acies in bella uocaret, 
obliquo telum reflexum Marte rotabat. 
at, cum pone ferox auersi in terga ueniret    
55 
uictor, nil trepidans retro iactare bipennem 
callebat, nulla belli non parte timendus. 
huic ducis inuicti germanus turbine uasto 
Scipio contorquens hastam, cudone comantis 
disiecit crinis. namque altius acta cucurrit    
60 
cuspis et elata procul est eiecta securi. 
at iuuenis, cui telum ingens accesserat ira, 
barbaricam adsiliens magno clamore bipennem 
incutit. intremuere acies, sonuitque per auras 
pondere belligero pulsati tegminis umbo,    
65 
haud impune quidem. remeans nam dextera ab ictu 
decisa est gladio ac dilecto immortua telo. 
qui postquam murus miseris ruit, agmina concors 
auertit fuga confestim dispersa per agros. 
nec pugnae species, sed poenae tristis imago    
70 
illa erat, hinc tantum caedentum atque inde ruentum. 
per medios Hannon palmas post terga reuinctus 
ecce trahebatur lucemque (heu dulcia caeli 
lumina!) captiuus lucem inter uincla petebat. 
cui rector Latius: 'Tanta, en, qui regna reposcant,    
75 
quis cedat toga et armiferi gens sacra Quirini. 
seruitio si tam faciles, cur bella refertis?' 
  Haec inter celerare gradum, coniungat ut arma, 
Hasdrubalem ignarum cladis praenuntius adfert 
explorator eques. raptat dux obuia signa    
80 
ac, postquam optatam laetus contingere pugnam 
uidit et ad letum magno uenientia cursu 
agmina, suspiciens caelum 'Nil amplius' inquit 
'uos hodie posco, superi. protraxtis ad arma 
quod profugos, satis est: in dextra cetera nobis    
85 
uota, uiri. rapite, ite, precor. uocat ecce furentis 
hinc pater, hinc patruus. gemina o mihi numina belli, 
ducite, adeste, sequor. dignas spectabitis, aut me 
praescia mens fallit, uestro iam nomine caedes. 
nam quis erit tandem campis telluris Hiberae    
90 
bellandi modus? en umquam lucebit in orbe 
ille dies, quo te armorum, Carthago, meorum 
aspiciam sonitus admotaque bella trementem?' 
  Dixerat, et raucus stridenti murmure clangor 
increpuit: tonuere feris clamoribus astra.    
95 
concurrunt, quantumque rapit uiolentia ponti 
et Notus et Boreas et inexorabilis Auster, 
cum mergunt plenas tumefacta sub aequora classes, 
aut cum letiferos accendens Sirius ignis 
torret anhelantem saeuis ardoribus orbem,    
100 
tantum acies hominumque ferox discordia ferro 
demetit. haud ullus terrarum aequarit hiatus 
pugnarum damna, aut strages per inhospita lustra 
umquam tot dederit rabies horrenda ferarum. 
iam campi uallesque madent, hebetataque tela.    
105 
et Libys occubuere et amantes Martis Hiberi. 
stat tamen una loco perfossis debilis armis 
luctaturque acies, qua concutit Hasdrubal hastam. 
nec finem daret ille dies animosaque uirtus, 
ni perlapsa uiro loricae tegmen harundo    
110 
et parco summum uiolasset uulnere corpus 
suasissetque fugam. rapido certamina linquit 
in latebras euectus equo noctisque per umbram 
ad Tartessiacos tendit per litora portus. 
  Proximus in pugna ductori Marte manuque    
115 
regnator Nomadum fuerat, mox foedere longo 
cultuque Aeneadum nomen Masinissa superbum. 
huic fesso, quos dura fuga et nox suaserat atra, 
carpenti somnos subitus rutilante coruscum 
uertice fulsit apex, crispamque inuoluere uisa est    
120 
mitis flamma comam atque hirta se spargere fronte. 
concurrunt famuli et serpentis tempora circum 
festinant gelidis restinguere fontibus ignis; 
at grandaeua deum praenoscens omina mater 
'Sic, sic, caelicolae, portentaque uestra secundi    
125 
condite:' ait 'dure<t> capiti per saecula lumen. 
ne uero, ne, nate, deum tam laeta pauesce 
prodigia aut sacras metue inter tempora flammas. 
hic tibi Dardaniae promittit foedera gentis, 
hic tibi regna dabit regnis maiora paternis    
130 
ignis et adiunget Latiis tua nomina fatis.' 
sic uates, iuuenisque animum tam clara mouebant 
monstra, nec a Poenis ulli uirtutis honores, 
Hannibal ipse etiam iam iamque modestior armis. 
  Aurora obscuri tergebat nubila caeli    
135 
uixque Atlantiadum rubefecerat ora sororum: 
tendit in Ausonios et adhuc hostilia castra. 
atque, ubi se uallo intulerat, ductorque benigno 
accepit Latius uultu, rex talibus infit: 
'Caelestum monita et sacrae responsa parentis    
140 
disque tua, o Rutulum rector, gratissima uirtus 
auulsum Tyriis huc me duxere uolentem. 
si tibi non segnes tua contra fulmina saepe 
uisi stare sumus, dignam te, nate Tonantis, 
adferimus dextram. nec nos aut uana subegit    
145 
incertae mentis leuitas et mobile pectus, 
aut spes et laeti sectamur praemia Martis: 
perfidiam fugio et periuram ab origine gentem. 
tu, quando Herculeis finisti proelia metis, 
nunc ipsam belli nobiscum inuade parentem.    
150 
ille tibi, qui iam gemino Laurentia lustro 
possedit regna et scalas ad moenia Romae 
admouet, in Libyam flammis ferroque trahendus.' 
  Sic Nomadum ductor. tunc dextra Scipio dextram 
amplexus: 'Si pulchra tibi Mauorte uidetur,    
155 
pulchrior est gens nostra fide. dimitte bilinguis 
ex animo socios. magna hinc te praemia clarae 
uirtutis, Masinissa, manent, citiusque uel armis 
quam gratae studio uincetur Scipio mentis. 
cetera quae Libyam portari incendia suades,    
160 
expediet tempus. nec enim sunt talia rerum 
non meditata mihi, et mentem Carthago fatigat.' 
hinc iuueni dona insignem uelamine picto 
dat chlamydem stratumque ostro, quem ceperat ipse 
deiecto uictor Magone animique probarat,    
165 
cornipedem, tum, qua diuum libabat ad aras 
Hasdrubal, ex auro pateram galeamque comantem. 
exin firmato sociali foedere regis 
uertendas agitat iam nunc Carthaginis arces. 
  Massylis regnator erat ditissimus oris    
170 
nec nudus uirtute Syphax, que<m> iura petebant 
innumerae gentes extremaque litore Tethys. 
multa uiro terra ac sonipes et belua, terror 
bellorum, nec non Marti delecta iuuentus. 
nec foret, aut ebore aut solido qui uinceret auro    
175 
Gaetulisue magis fucaret uellus aenis. 
has adiungere opes auidus reputansque laborem, 
si uertat rex ad Poenos, dare uela per altum 
imperat atque animo iam tum Africa bella capessit. 
uerum ubi peruentum, et portus tenuere carinae,    
180 
iam trepida fugiens per proxima litora puppe 
Hasdrubal adflictis aderat noua foedera quaerens 
rebus et ad Tyrios Massylia signa trahebat. 
  Audito pariter populorum in regna duorum 
aduenisse duces, qui tota mole laborent    
185 
disceptentque armis terrarum uter imperet orbi, 
celsus mente Syphax acciri in tecta benigne 
imperat et tanto regni se tollit honore. 
tum laetos uoluens oculos aduersa per ora, 
sic Latium adfatur iuuenem ac prior incipit ultro:    
190 
'Quam te, Dardanide pulcherrime, mente serena 
accipio intueorque libens! quamque ora recordor 
laetus Scipiadae! reuocat tua forma parentem. 
nam repeto, Herculeas Erythia ad litora Gades 
cum studio pelagi et spectandis aestibus undae    
195 
uenissem, magnos uicina ad flumina Baetis 
ductores miro quodam me cernere amore. 
tum mihi dona uiri praeda delecta tulere, 
arma simul regnoque meo tum cognita primum 
cornipedum frena atque arcus, quis cedere nostra    
200 
nunc norunt iacula, et ueteris tribuere magistros 
militiae, qui dispersas sine lege cateruas 
uestro formarent ritu ad certamina Martis. 
ast ego, cum contra, nostris quae copia regnis, 
nunc auri ferrem, niuei nunc munera dentis,    
205 
nil ualui precibus. solos sibi cepit uterque, 
quos cohibebat ebur uaginae sectilis, enses. 
quare, age, laetus haue nostros intrare penatis 
ac, mea quando adfert Libycum fortuna per undas 
ductorem, facili, quae dicam, percipe mente.    
210 
et uos, qui Tyriae regitis Carthaginis arces, 
Hasdrubal, huc aures, huc quaeso aduertite sensus. 
quanta per Ausonios populos torrentibus armis 
tempestas ruat et Latio suprema minetur, 
utque bibant Tyrium bis quinos saeua per annos    
215 
Sicana nunc tellus, nunc litora Hibera cruorem, 
cui nescire licet? quin ergo tristia tandem 
considunt bella, et deponitis arma uolentes? 
tu Libya, tu te Ausonia cohibere memento. 
haud deformis erit uobis ad foedera uersis    
220 
pacator mediusque Syphax.' subiungere plura 
non passus, gentis morem arbitriumque senatus 
Scipio demonstrat, uanique absistere coepti 
spe iubet et patres docet haec expendere solos. 
suadendi modus hic, quodque est de parte diei    
225 
exacti super ad mensas et pocula uertunt, 
atque, epulis postquam finis, dant corpora somno 
et dura in noctem curarum uincula soluunt. 
  Iamque nouum terris pariebat limine primo 
egrediens Aurora diem, stabulisque subibant    
230 
ad iuga solis equi, necdum ipse ascenderat axem, 
sed prorupturis rutilabant aequora flammis: 
exigit e stratis corpus uultuque sereno 
Scipio contendit Massyli ad limina regis. 
illi mos patrius fetus nutrire leonum    
235 
et catulis rabiem atque iras expellere alendo. 
tum quoque fulua manu mulcebat colla iubasque 
et fera tractabat ludentum interritus ora. 
Dardanium postquam ductorem accepit adesse, 
induitur chlamydem, regnique insigne uetusti    
240 
gestat laeua decus. cinguntur tempora uitta 
albente, ac lateri de more adstringitur ensis. 
hinc in tecta uocat, secretisque aedibus hospes 
sceptrifero cum rege pari sub honore residunt. 
  Tum prior his infit terrae pacator Hiberae:    
245 
'Prima mihi, domitis Pyrenes gentibus, ire 
ad tua regna fuit properantem et maxima cura, 
o sceptri uenerande Syphax. nec me aequore saeuus 
tardauit medio pontus. non ardua regnis 
quaesumus aut inhonora tuis: coniunge Latinis    
250 
unanimum pectus sociusque accede secundis. 
non tibi Massylae gentes extentaque tellus 
Syrtibus et latis proauita potentia campis 
amplius attulerint decoris, quam Romula uirtus 
certa iuncta fide et populi Laurentis honores.    
255 
cetera quid referam? non ullus scilicet ulli 
aecus caelicolum, qui Dardana laeserit arma.' 
  Audiuit laeto Massylus et adnuit ore 
complexusque uirum 'Firmemus prospera' dixit 
'omina, nec uotis superi concordibus absint,    
260 
cornigerumque Iouem Tarpeiumque ore uocemus.' 
et simul extructis caespes surrexerat aris 
uictimaque admotae stabat subiecta bipenni, 
cum subito abruptis fugiens altaria taurus 
exiluit uinclis mugituque excita late    
265 
impleuit tecta et fremitu suspiria rauco 
congeminans trepida terrorem sparsit in aula. 
uittaque, maiorum decoramen, fronte sine ullo 
delapsa attactu nudauit tempora regis. 
talia caelicolae casuro tristia regno    
270 
signa dabant, saeuique aderant grauia omina fati. 
hunc fractum bello regem solioque reuulsum, 
tempus erit, cum ducet agens ad templa Tonantis 
qui tunc orabat socialia foedera supplex. 
his actis repetit portum puppesque secundo    
275 
dat uento et notis reddit se Scipio terris. 
  Concurrere auidae gentes, uariosque subacta 
Pyrene misit populos. mens omnibus una: 
concordes regem appellant regemque salutant. 
scilicet hunc summum norunt uirtutis honorem.    
280 
sed, postquam miti reiecit munera uultu, 
Ausonio non digna uiro, patriosque uicissim 
edocuit ritus et Romam nomina regum 
monstrauit nescire pati, tum uersus in unam, 
quae restat, curam, nullo super hoste relicto,    
285 
et Latios simul et uulgum Baetisque Tagique 
conuocat ac medio in coetu sic deinde profatur 
'Quando ita caelicolum nobis propensa uoluntas 
adnuit, extremo Libys ut deiectus ab orbe 
aut his occideret campis, aut axe relicto    
290 
Hesperio patrias exul lustraret harenas: 
iam uestra tumulos terra celebrare meorum 
est animus pacemque dare exposcentibus umbris. 
mente fauete pari atque aures aduertite uestras. 
septima cum solis renouabitur orbita caelo,    
295 
quique armis ferroque ualent, quique arte regendi 
quadriiugos pollent currus, quis uincere planta 
spes est, et studium iaculis impellere uentos, 
adsint ac pulchrae certent de laude coronae. 
praemia digna dabo, e Tyria spolia incluta praeda,    
300 
nec quisquam nostri discedet muneris expers.' 
sic donis uulgum laudumque cupidine flammat. 
  Iamque dies praedicta aderat, coetuque sonabat 
innumero campus, simulatasque ordine iusto 
exequias rector lacrimis ducebat obortis.    
305 
omnis Hiber, omnis Latio sub nomine miles 
dona ferunt tumulisque super flagrantibus addunt. 
ipse, tenens nunc lacte, sacro nunc plena Lyaeo 
pocula, odoriferis aspergit floribus aras. 
tum manis uocat excitos laudesque uirorum    
310 
cum fletu canit et ueneratur facta iacentum. 
  Inde refert sese circo et certamina prima 
incohat ac rapidos cursus proponit equorum. 
fluctuat aequoreo fremitu rabieque fauentum, 
carceribus nondum reseratis, mobile uulgus    
315 
atque fores oculis et limina seruat equorum. 
iamque, ubi prolato sonuere repagula signo 
et toto prima emicuit uix ungula cornu, 
tollitur in caelum furiali turbine clamor, 
pronique ac similes certantibus ore secuntur    
320 
quisque suos currus magnaque uolantibus idem 
uoce locuntur equis. quatitur certamine circus 
<s>pectantum, ac nulli mentem non abstulit ardor: 
instant praeceptis et equos clamore gubernant. 
fuluus, harenosa surgens tellure, sub auras    
325 
erigitur globus atque operit caligine densa 
cornipedumque uias aurigarumque labores. 
hic studio furit acris equi, furit ille magistri. 
hos patriae fauor, hos accendit nobile nomen 
antiqui stabuli. sunt quos spes grata fatiget    
330 
et noua ferre iugum ceruix. sunt, cruda senectus 
quos iuuet et longo sonipes spectatus in aeuo. 
  Euolat ante omnis rapidoque per aera curru 
Callaicus Lampon fugit atque ingentia tranat 
exultans spatia et uentos post terga relinquit.    
335 
conclamant plausuque fremunt uotique peractam 
maiorem credunt praerepto limite partem. 
at, quis interior cura et prudentia circi 
altior, effusas primo certamine uires 
damnare et cassis longe increpitare querelis    
340 
indispensato lassantem corpora nisu: 
'Quo nimius, quo, Cyrne, ruis?' (nam Cyrnus agebat) 
'uerbera dimitte et reuoca moderatus habenas.' 
heu surdas aures! fertur securus equorum 
nec meminit, quantum campi decurrere restet.    
345 
  Proximus, a primo distans, quantum aequore currus 
occupat ipse, loci tantum, sed proximus ibat 
Astur Panchates: patrium frons alba nitebat 
insigne et patrio pes omnis concolor albo. 
ingentes animi, membra haud procera decusque    
350 
corporis exiguum, sed tum sibi fecerat alas 
concitus atque ibat campo indignatus habenas: 
crescere sublimem atque augeri membra putares. 
Cinyphio rector cocco radiabat Hiberus. 
  Tertius aequata currebat fronte Peloro    
355 
Caucasus. ipse asper, nec qui ceruicis amaret 
adplausae blandos sonitus clausumque cruento 
spumeus admorsu gauderet mandere ferrum. 
at docilis freni et melior parere Pelorus 
non umquam effusum sinuabat deuius axem,    
360 
sed laeuo interior stringebat tramite metam, 
insignis multa ceruice et plurimus idem 
ludentis per colla iubae. mirabile dictu, 
nullus erat pater: ad Zephyri noua flamina campis 
Vettonum eductum genetrix effuderat Harpe.    
365 
nobilis hunc Durius stimulabat in aequore currum, 
Caucasus antiquo fidebat Atlante magistro. 
ipsum Aetola, uago Diomedi condita, Tyde 
miserat: exceptum Troiana ab origine equorum 
tradebant, quos Aeneae Simoentos ad undas    
370 
uictor Tydides magnis abduxerat ausis. 
iamque fere medium euecti certamine campum 
in spatio addebant, nisusque adprendere primos 
Panchates animosus equos super altior ire 
et praecedentem iam iamque ascendere currum    
375 
pone uidebatur, curuatisque ungula prima 
Callaicum quatiens pulsabat calcibus axem. 
  At postremus Atlas, sed non et segnior ibat 
postremo Durio: pacis de more putares 
aequata fronte et concordi currere freno.    
380 
sensit ut exhaustas, qui proximus ibat, Hiberus 
Callaicas Cyrni uires, nec ut ante salire 
praecipitem currum, et fumantis uerbere cogi 
adsiduo uiolenter equos, ceu monte procella 
cum subita ex alto ruit, usque ad colla repente    
385 
cornipedum protentus et in capita ardua pendens 
concitat ardentem, quod ferret lora secundus, 
Panchatem uocesque addit cum uerbere mixtas: 
'Tene, Astur, certante feret quisquam aequore palmam 
erepto? consurge, uola, perlabere campum    
390 
adsuetis uelox pennis. decrescit anhelo 
pectore consumptus Lampon, nec restat hianti, 
quem ferat ad metas, iam spiritus.' haec ubi dicta, 
tollit se sonipes, ceu tunc e carcere primo 
corriperet spatium, et nitentem opponere curuos    
395 
aut aequare gradus Cyrnum post terga relinquit. 
confremit et caelum et percussus uocibus altis 
spectantum circus. fertur sublime per auras 
altius attollens ceruicem uictor ouantem 
Panchates sociosque trahit prior ipse iugalis.    
400 
  At postremus Atlas, Durius postremus in orbem 
exercent artis: laeuos nunc adpetit ille 
conatus, nunc ille premit certatque subire 
dexter, et alterni nequiquam fallere temptant: 
donec confisus primaeuae flore iuuentae    
405 
oblicum Durius conuersis pronus habenis 
opposuit currum atque euersum propulit axem 
Atlantis senio inualidi, sed iusta querentis: 
'Quo ruis? aut quinam hic rabidi certaminis est mos? 
et nobis et equis letum commune laboras.'    
410 
dumque ea proclamat, perfracto uoluitur axe 
cernuus, ac pariter fusi, miserabile, campo 
discordes sternuntur equi. quatit aequore aperto 
lora suis uictor, mediaque Pelorus harena 
surgere nitentem fugiens Atlanta reliquit.    
415 
nec longum Cyrni defessos prendere currus. 
hunc quoque cunctantem et sero moderamina equorum 
discentem rapido praeteruolat incitus axe. 
impellit currum clamor uocesque fauentum, 
iamque etiam dorso atque umeris trepidantis Hiberi    
420 
ora superposuit sonipes, flatusque uapore 
terga premi et spumis auriga calescere sentit. 
incubuit campo Durius misitque citatos 
uerbere quadrupedes, nec frustra: aequare uidetur, 
aut etiam aequauit iuga praecedentia dexter.    
425 
attonitus tum spe tanta: 'Genitore, Pelore, 
te Zephyro eductum nunc nunc ostendere tempus. 
discant, qui pecudum ducunt ab origine nomen, 
quantum diuini praecellat seminis ortus. 
uictor dona dabis statuesque altaria patri.'    
430 
et, ni successu nimio laetoque pauore 
proditus elapso foret inter uerba flagello, 
forsan sacrasset Zephyro, quas uouerat, aras. 
tum uero infelix, ueluti delapsa corona 
uictoris capiti foret, in se uersus ab ira    
435 
auratam medio discindit pectore uestem, 
ac lacrimae simul et questus ad sidera fusi. 
nec iam subducto parebat uerbere currus. 
pro stimulis dorso quatiuntur inania lora. 
  Interea metis certus iam laudis agebat    
440 
sese Panchates et praemia prima petebat 
arduus. effusas lenis per colla, per armos 
uentilat aura iubas, tum mollia crura superbi 
attollens gressus magno clamore triumphat. 
par donum solido argento caelata bipennis    
445 
omnibus, at uario distantia cetera honore. 
primus ecum uolucrem, Massyli munera regis 
haud spernenda, tulit. tulit hinc uirtute secundus 
e Tyria, quae multa iacet, duo pocula, praeda, 
aurifero perfusa Tago. uillosa leonis    
450 
terga feri et cristis horrens Sidonia cassis 
tertius inde honor est. postremo munere Atlantem, 
quamuis perfracto senior subsederat axe, 
accitum donat ductor, miseratus et aeuum 
et sortem casus. famulus florente iuuenta    
455 
huic datur, adiuncto gentilis honore galeri. 
  His actis ductor laeta ad certamina plantae 
inuitat positisque accendit pectora donis: 
'Hanc primus galeam (hac acies terrebat Hiberas 
Hasdrubal), hunc ensem, cui proxima gloria cursus,    
460 
accipiet: caeso pater hunc detraxit Hyempsae. 
tertius extremam tauro solabere palmam. 
cetera contenti discedent turba duobus 
quisque ferox iaculis, quae dat gentile metallum.' 
  Fulgentes pueri Tartessos et Hesperos ora    
465 
ostendere simul uulgi clamore secundo. 
hos Tyria misere domo patria inclita Gades. 
mox subit aspersus prima lanugine malas 
Baeticus: hoc dederat puero cognomen ab amne 
Corduba et haud paruo certamina laeta fouebat.    
470 
inde comam rutilus, sed cum fulgore niuali 
corporis, impleuit caueam clamoribus omnem 
Eurytus: excelso nutritum colle crearat 
Saetabis, atque aderant trepidi pietate parentes. 
tum Lamus et Sicoris, proles bellacis Ilerdae,    
475 
et Theron, potator aquae, sub nomine Lethes 
quae fluit immemori perstringens gurgite ripas. 
  Qui postquam arrecti plantis et pectora proni 
pulsantesque aestu laudum exultantia corda 
accepere tuba spatium, exiluere per auras    
480 
ocius effusis neruo exturbante sagittis. 
diuersa et studia et clamor, pendentque fauentes 
unguibus atque suos, ut cuique est gratia, anheli 
nomine quemque cient. grex inclitus aequore fertur 
nullaque tramissa uestigia signat harena,    
485 
omnes primaeui flauentiaque ora decori, 
omnes ire leues atque omnes uincere digni. 
  Extulit incumbens medio iam limite gressum 
Eurytus et primus breuibus, sed primus, abibat 
praecedens spatiis. instat non segnius acer    
490 
Hesperos ac prima stringit uestigia planta 
praegressae calcis. satis est huic esse priori, 
huic sperare sat est fieri se posse priorem. 
acrius hoc tendunt gressus animique uigore 
corpora agunt. auget pueris labor ipse decorem.    
495 
ecce leui nisu postremoque agmine currens, 
postquam sat uisus sibi concepisse uigoris, 
celsus inexhaustas effundit turbine uires 
non expectato subitusque erumpit et auras 
praeuehitur Theron: credas Cyllenida plantam    
500 
aetherio nexis cursu talaribus ire. 
iamque hos iamque illos, populo mirante, relinquit 
et, modo postremus, nunc ordine tertia palma, 
Hesperon infestat sua per uestigia pressum. 
nec iam, quem sequitur tantum, sed prima coronae    
505 
spes trepidat tantis uenientibus Eurytus alis. 
quartus sorte loci, sed, si tres ordine seruent 
inceptos cursus, nequiquam uana laborans, 
Tartessos fratrem medio Therone premebat. 
nec patiens ultra tollit sese aequore Theron    
510 
igneus et plenum praeteruolat Hesperon irae. 
unus erat super, et metae propioribus aegros 
urebat finis stimulis; quascumque reliquit 
hinc labor, hinc penetrans pauor in praecordia uires, 
dum sperare licet, breuia ad conamina uterque    
515 
aduocat: aequantur cursus, pariterque ruebant. 
et forsan gemina meruissent praemia palma, 
peruecti simul ad metas, ni, terga secutus 
Theronis, fusam late per lactea colla 
Hesperos ingenti tenuisset saeuus ab ira    
520 
traxissetque comam. tardato laetus ouansque 
Eurytus euadit iuuene atque ad praemia uictor 
emicat et galeae fert donum insigne coruscae. 
cetera promisso donata est munere pubes 
intonsasque comas uiridi redimita corona    
525 
bina tulit patrio quatiens hastilia ferro. 
  Hinc grauiora uirum certamina, comminus ensis 
destrictus bellique feri simulacra cientur. 
nec, quos culpa tulit, quos crimina noxia uitae, 
sed uirtus animusque ferox ad laudis amorem,    
530 
hi creuere pares ferro; spectacula digna 
Martigena uulgo suetique laboris imago. 
hos inter gemini (quid iam non regibus ausum? 
aut quod iam regni restat scelus?) impia circo 
innumero fratres, cauea damnante furorem,    
535 
pro sceptro armatis inierunt proelia dextris. 
is genti mos dirus erat, patriumque petebant 
orbati solium lucis discrimine fratres. 
concurrere animis, quantis confligere par est 
quos regni furor exagitat, multoque cruore    
540 
exsatiata simul portantes corda sub umbras 
occubuere. pari nisu per pectora adactus 
intima descendit mucro; superaddita saeuis 
ultima uulneribus uerba; et, conuicia uoluens, 
dirus in inuitas effugit spiritus auras.    
545 
nec manes pacem passi. nam corpora iunctus 
una cum raperet flamma rogus, impius ignis 
dissiluit, cineresque simul iacuisse negarunt. 
cetera distincto donata est munere turba, 
ut uirtus et dextra fuit. duxere iuuencos    
550 
impressis dociles terram proscindere aratris, 
duxere adsuetos lustra exagitare ferarum 
uenatu iuuenes, quos dat Maurusia praeda. 
necnon argenti necnon insignia uestis 
captiuae pretia et sonipes et crista nitenti    
555 
insurgens cono, spolia exuuiaeque Libyssae. 
  Tum iaculo petiere decus, spectacula circi 
postrema, et metae certarunt uincere finem 
Burnus auis pollens, quem misit ripa ~metalli 
qua Tagus auriferis pallet turbatus harenis,    
560 
et Glagus insignis uentos anteire lacerto, 
et, cuius numquam fugisse hastilia cerui 
praerapida potuere fuga, uenator Aconteus, 
Indibilisque, diu laetus bellare Latinis, 
iam socius, uolucresque uagas deprendere nube    
565 
adsuetus iaculis, idem et bellator, Ilerdes. 
laus Burni prima, infixit qui spicula metae: 
est donum serua albentis inuertere lanas 
murice Gaetulo docta. at, quem proxima honorant 
praemia, uicinam metae qui propulit hastam,    
570 
accepto laetus puero discessit Ilerdes, 
cui ludus nullam cursu non tollere dammam. 
tertia palma habuit geminos insignis Aconteus 
nec timidos agitare canes latratibus aprum. 
  Quos postquam clamor plaususque probauit honores,    
575 
germanus ducis atque effulgens Laelius ostro 
nomina magna uocant laeti manesque iacentum 
atque hastas simul effundunt. celebrare iuuabat 
sacratos cineres atque hoc decus addere ludis. 
ipse etiam mentis testatus gaudia uultu    
580 
ductor, ut aequauit meritis pia pectora donis, 
et frater thoraca tulit multiplicis auri, 
Laelius Asturica rapidos de gente iugales, 
contorquet magnis uictricem uiribus hastam 
consurgens umbrisque dari testatur honorem.    
585 
hasta uolans, mirum dictu, medio incita campo 
substitit ante oculos et terrae infixa cohaesit. 
tum subitae frondes celsoque cacumine rami 
et latam spargens quercus, dum nascitur, umbram. 
ad maiora iubent praesagi tendere uates:    
590 
id monstrare deos atque hoc portendere signis. 
  Quo super augurio, pulsis de litore cunctis 
Hesperio Poenis, ultor patriaeque domusque 
Ausoniam repetit Fama ducente triumphum. 
nec Latium curis ardet flagrantius ullis,    
595 
quam iuueni Libyam et summos permittere fasces. 
sed non par animis nec bello prospera turba 
ancipiti senior temeraria coepta uetabant 
magnosque horrebant cauta formidine casus. 
  Ergo, ubi delato consul sublimis honore    
600 
ad patres consulta refert deturque potestas 
orat delendae Carthaginis, altius orsus 
hoc grandaeua modo Fabius pater ora resoluit: 
'Haud equidem metuisse queam, satiatus et aeui 
et decoris, cui iam superest et gloria et aetas,    
605 
ne credat nos inuidiae certamine consul 
laudibus obtrectare suis. satis inclita nomen 
gestat fama meum, nec egent tam prospera laude 
facta noua. uerum et patriae, dum uita manebit, 
deesse nefas animumque nefas scelerare silendo.    
610 
bella noua in Libyae moliris ducere terras? 
hostis enim deest Ausoniae, nec uincere nobis 
est satis Hannibalem. petitur quae gloria maior 
litore Elissaeo? stimuli si laudis agunt nos, 
hanc segetem mete. composuit propioribus ausis    
615 
dignum te Fortuna parem. uult Itala tellus 
ductoris saeui, uult tandem, haurire cruorem. 
quo Martem aut quo signa trahis? restinguere primum est 
ardentem Italiam. tu fessos auius hostis 
deseris ac septem denudas proditor arces.    
620 
an, cum tu Syrtim ac sterilis uastabis harenas, 
non dira illa lues notis iam moenibus urbis 
adsiliet uacuumque Iouem sine pube, sine armis 
inuadet? quanti, ut cedas Romamque relinquas, 
emerit! et tanto percussi fulmine belli    
625 
sicine te, ut nuper Capua est accitus ab alta 
Fuluius, aequoreis Libyae reuocabimus oris? 
uince domi et trinis maerentem funera lustris 
Ausoniam purga bello. tum tende remotos 
in Garamantas iter Nasamoniacosque triumphos    
630 
molire. angustae prohibent nunc talia coepta 
res Italae. pater ille tuus, qui nomina uestrae 
addidit haud segnis genti, cum consul Hiberi 
tenderet ad ripas, reuocato milite primus 
descendenti auide superatis Alpibus ultro    
635 
opposuit sese Hannibali. tu consul abire 
a uictore paras hoste atque auellere nobis 
scilicet hoc astu Poenum? si deinde sedebit 
impauidus nec te in Libyam tuaque arma sequetur, 
capta damnabis consulta improuida Roma.    
640 
sed fac turbatum conuertere signa tuaeque 
classis uela sequi. nempe idem erit Hannibal, idem 
cuius tu uallum uidisti e moenibus urbis.' 
haec Fabius, seniorque manus paria ore fremebat. 
  Tum contra consul: 'Caesis ductoribus olim    
645 
magnanimis gemino leto, cum tota subisset 
Sidonium possessa iugum Tartessia tellus, 
non Fabio, non, quis eadem est sententia cordi, 
quoquam ad opem uerso, fateor, primoribus annis 
excepi nubem belli solusque ruenti    
650 
obieci caelo caput atque in me omnia uerti. 
tum grandaeua manus puero male credita bella 
atque idem hic uates temeraria coepta canebat. 
dis grates laudemque fero, sub numine quorum 
gens Troiana sumus: puer ille et futtilis aetas    
655 
imbellesque anni necdum maturus ad arma 
Scipio restituit terras inlaesus Hiberas 
Troiugenis, pepulit Poenos, solisque secutus 
extremas ad Atlanta uias, exegit ab orbe 
Hesperio nomen Libyae nec rettulit ~auri    
660 
signa prius, quam fumantis circa aequora uidit 
Romano Phoebum soluentem litore currus. 
asciuit reges idem. nunc ultimus actis 
restat Carthago nostris labor. hoc sator aeui 
Iuppiter aeterni monet. Hannibali ecce senectus    
665 
intremit aut aegros simulat mentita timores, 
ne finem longis tandem peperisse ruinis 
sit noster titulus. certe iam dextera nobis 
experta, et robur florentibus auximus annis. 
ne uero fabricate moras, sed currere sortem    
670 
hanc sinite ad ueterum delenda opprobria cladum 
quam mihi serua<ue>re dei. sat gloria cauto 
non uinci pulchra est Fabio, peperitque sedendo 
omnia Cunctator. nobis nec Mago nec Hannon 
nec Gisgone satus nec Hamilcare terga dedisset,    
675 
si segnes clauso traheremus proelia uallo. 
Sidoniusne puer uix pubescente iuuenta 
Laurentis potuit populos et Troia adire 
moenia flauentemque sacro cum gurgite Thybrim 
et potuit Latium longo depascere bello:    
680 
nos Libyae terris tramittere signa pigebit 
et Tyrias agitare domos? secura pericli 
litora lata patent, et opima pace quieta 
stat tellus. timeat tandem Carthago timeri 
adsueta, et nobis, quamuis Oenotria nondum    
685 
Hannibale arua uacent, superesse intellegat arma. 
illum ego, quem uosmet cauti consultaque uestra 
in Latio fecere senem, cui tertia large 
fundenti nostrum ducuntur lustra cruorem, 
illum ego ad incensas trepidantem et sera pauentem    
690 
aduertam patriae sedes. an Roma uidebit 
turpia Agenoreae muris uestigia dextrae: 
Carthago immunis nostros secura labores 
audiet interea et portis bellabit apertis? 
tum uero pulset nostras iterum improbus hostis    
695 
ariete Sidonio turris, si templa suorum 
non ante audierit Rutulis crepitantia flammis.' 
  Talibus accensi patres, fatoque uocante, 
consulis adnuerunt dictis, faustumque precati 
ut foret Ausoniae, tramittere bella dederunt.
 

 
	 
		 Silius 
		 The Latin Library 
		 The Classics Page