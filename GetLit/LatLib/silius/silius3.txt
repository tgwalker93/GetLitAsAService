Silius, Liber IIII
		 

		 
		 
	 
	
 

 SILIUS ITALICUS PUNICA LIBER TERTIUS
 

 

 
Postquam rupta fides Tyriis et moenia castae 
non aequo superum genitore euersa Sagunti, 
extemplo positos finiti cardine mundi 
uictor adit populos cognataque limina Gades. 
nec uatum mentes agitare et praescia corda    5 
cessatum super imperio: citus aequore Bostar 
uela dare et rerum praenoscere fata iubetur. 
prisca fides adytis longo seruatur ab aeuo, 
qua sublime sedens, Cirrhaeis aemulus antris, 
inter anhelantis Garamantas corniger Hammon    10 
fatidico pandit uenientia saecula luco. 
hinc omen coeptis et casus scire futuros 
ante diem bellique uices nouisse petebat. 
  Exin clauigeri ueneratus numinis aras 
captiuis onerat donis, quae nuper ab arce    15 
uictor fumantis rapuit semusta Sagunti. 
uulgatum, nec cassa fides, ab origine fani 
impositas durare trabes solasque per aeuum 
condentum nouisse manus. hinc credere gaudent 
consedisse deum seniumque repellere templis.    20 
tum, quis fas et honos adyti penetralia nosse, 
femineos prohibent gressus ac limine curant 
saetigeros arcere sues. nec discolor ulli 
ante aras cultus: uelantur corpora lino, 
et Pelusiaco praefulget stamine uertex.    25 
discinctis mos tura dare atque e lege parentum 
sacrificam lato uestem distinguere clauo: 
pes nudus tonsaeque comae castumque cubile. 
inrestincta focis seruant altaria flammae, 
sed nulla effigies simulacraue nota deorum    30 
maiestate locum et sacro impleuere timore. 
  In foribus labor Alcidae: Lernaea recisis 
anguibus hydra iacet, nexuque elisa leonis 
ora Cleonaei patulo caelantur hiatu. 
at Stygius saeuis terrens latratibus umbras    35 
ianitor, aeterno tum primum tractus ab antro, 
uincla indignatur, metuitque Megaera catenas. 
iuxta Thraces equi pestisque Erymanthia et altos 
aeripedis ramos superantia cornua cerui. 
nec leuior uinci Libycae telluris alumnus    40 
matre super stratique genus deforme bimembres 
Centauri frontemque minor nunc amnis Acarnan. 
inter quae fulget sacratis ignibus Oete, 
ingentemque animam rapiunt ad sidera flammae. 
  Postquam oculos uaria impleuit uirtutis imago,    45 
mira dehinc cernit: surgentis mole profundi 
inuectum terris subitum mare nullaque circa 
litora et infuso stagnantis aequore campos. 
nam qua caeruleis Nereus euoluitur antris 
atque imo freta contorquet Neptunia fundo,    50 
proruptum exundat pelagus, caecosque relaxans 
Oceanus fontis torrentibus ingruit undis. 
tum uada, ceu saeuo penitus permota tridenti, 
luctantur terris tumefactum imponere pontum. 
mox remeat gurges tractoque relabitur aestu,    55 
ac ratis erepto campis deserta profundo, 
et fusi transtris expectant aequora nautae. 
Cymothoes ea regna uagae pelagique labores 
Luna mouet, Luna, immissis per caerula bigis, 
fertque refertque fretum, sequiturque reciproca Tethys.    60 
  Haec propere spectata duci; nam multa fatigant. 
curarum prima exercet, subducere bello 
consortem thalami paruumque sub ubere natum. 
uirgineis iuuenem taedis primoque Hymenaeo 
imbuerat coniunx memorique tenebat amore.    65 
at puer, obsessae generatus in ore Sagunti, 
bissenos Lunae nondum compleuerat orbes. 
quos ut seponi stetit et secernere ab armis, 
adfatur ductor: 'Spes o Carthaginis altae, 
nate, nec Aeneadum leuior metus, amplior, oro,    70 
sis patrio decore et factis tibi nomina condas, 
qui<s> superes bellator auum; iamque aegra timoris 
Roma tuos numerat lacrimandos matribus annos. 
ni praesaga meos ludunt praecordia sensus, 
ingens hic terris crescit labor: ora parentis    75 
agnosco toruaque oculos sub fronte minacis 
uagitumque grauem atque irarum elementa mearum. 
si quis forte deum tantos inciderit actus 
ut nostro abrumpat leto primordia rerum, 
hoc pignus belli, coniunx, seruare labora.    80 
cumque datum fari, duc per cunabula nostra: 
tangat Elissaeas palmis puerilibus aras 
et cineri iuret patrio Laurentia bella. 
inde ubi flore nouo pubescet firmior aetas, 
emicet in Martem et calcato foedere uictor    85 
in Capitolina tumulum mihi uindicet arce. 
tu uero, tanti felix quam gloria partus 
expectat, ueneranda fide, discede periclis 
incerti Martis durosque relinque labores. 
nos clausae niuibus rupes suppostaque caelo    90 
saxa manent, nos Alcidae mirante nouerca 
sudatus labor et, bellis labor acrior, Alpes. 
quod si promissum uertat Fortuna fauorem 
laeuaque sit coeptis, te longa stare senecta 
aeuumque extendisse uelim; tua iustior aetas,    95 
ultra me improperae ducant cui fila sorores.' 
  Sic ille. at contra Cirrhaei sanguis Imilce 
Castalii, quae materno de nomine dicta 
(Castulo Phoebei seruat cognomina uatis) 
aeque ex sacrata repetebat stirpe parentes.    100 
tempore quo Bacchus populos domitabat Hiberos 
concutiens thyrso atque armata Maenade Calpen, 
lasciuo genitus Satyro nymphaque Myrice 
Milichus indigenis late regnarat in oris 
cornigeram attollens genitoris imagine frontem.    105 
hinc patriam clarumque genus referebat Imilce, 
barbarica paulum uitiato nomine lingua. 
quae tunc sic lacrimis sensim manantibus infit: 
'Mene, oblite tua nostram pendere salute, 
abnuis inceptis comitem? sic foedera nota    110 
primitiaeque tori, gelidos ut scandere tecum 
deficiam montis coniunx tua? crede uigori 
femineo. castum haud superat labor ullus amorem. 
sin solo aspicimur sexu, fixumque relinqui, 
cedo equidem nec fata moror; deus annuat, oro:    115 
i felix, i numinibus uotisque secundis 
atque acies inter flagrantiaque arma relictae 
coniugis et nati curam seruare memento. 
quippe nec Ausonios tantum nec tela nec ignes 
quantum te metuo: ruis ipsos acer in enses    120 
obiectasque caput telis, nec <te> ulla secundo 
euentu satiat uirtus, tibi gloria soli 
fine caret, credisque uiris ignobile letum 
belligeris in pace mori. tremor implicat artus, 
nec quemquam horresco, qui se tibi conferet unus.    125 
sed tu, bellorum genitor, miserere nefasque 
auerte et serua caput inuiolabile Teucris.' 
  Iamque adeo <e>gressi steterant in litore primo, 
et promota ratis, pendentibus arbore nautis, 
aptabat sensim pulsanti carbasa uento,    130 
cum lenire metus properans aegramque leuare 
attonitis mentem curis sic Hannibal orsus: 
'Ominibus parce et lacrimis, fidissima coniunx. 
et pace et bello cunctis stat terminus aeui, 
extremumque diem primus tulit; ire per ora    135 
nomen in aeternum pa<u>cis mens ignea donat, 
quos pater aetheriis caelestum destinat oris. 
an Romana iuga et famulas Carthaginis arces 
perpetiar? stimulant manes noctisque per umbras 
increpitans genitor, stant arae atque horrida sacra    140 
ante oculos, breuitasque uetat mutabilis horae 
prolatare diem. sedeamne, ut nouerit una 
me tantum Carthago, et, qui sim, nesciat omnis 
gens hominum, letique metu decora alta relinquam? 
quantum etenim distant a morte silentia uitae?    145 
nec tamen incautos laudum exhorresce furores. 
et nobis est lucis honos, gaudetque senecta 
gloria, cum longo titulis celebratur in aeuo. 
te quoque magna manent suscepti praemia belli. 
dent modo se superi, Thybris tibi seruiet omnis    150 
Iliacaeque nurus et diues Dardanus auri.' 
dumque ea permixtis inter se fletibus orant, 
confisus pelago celsa de puppe magister 
cunctantem ciet. abripitur diuulsa marito. 
haerent intenti uultus et litora seruant,    155 
donec, iter liquidum uolucri rapiente carina, 
consumpsit uisus pontus tellusque recessit. 
  At Poenus belli curis auertere amorem 
apparat et repetit properato moenia gressu. 
quae dum perlustrat crebroque obit omnia uisu,    160 
tandem sollicito cessit uis dura labori, 
belligeramque datur somno componere mentem. 
  Tum pater omnipotens, gentem exercere periclis 
Dardaniam et fama saeuorum tollere ad astra 
bellorum meditans priscosque referre labores,    165 
praecipitat consulta uiri segnemque quietem 
terret et immissa rumpit formidine somnos. 
iamque per umentem noctis Cyllenius umbram 
aligero lapsu portabat iussa parentis. 
nec mora. mulcentem securo membra sopore    170 
adgreditur iuuenem ac monitis incessit amaris: 
'Turpe duci totam somno consumere noctem, 
o rector Libyae. uigili stant bella magistro. 
iam maria effusas cernes turbare carinas 
et Latiam toto pubem uolitare profundo,    175 
dum lentus coepti terra cunctaris Hibera. 
scilicet id satis est decoris memorandaque uirtus, 
quod tanto cecidit molimine Graia Saguntos? 
en age, si quid inest animo par fortibus ausis, 
fer gressus agiles mecum et comitare uocantem    180 
(respexisse ueto: monet hoc pater ille deorum): 
uictorem ante altae statuam te moenia Romae.' 
  Iamque uidebatur dextram iniectare graduque 
laetantem trahere in Saturnia regna citato, 
cum subitus circa fragor et uibrata per auras    185 
exterrent saeuis a tergo sibila linguis, 
ingentique metu diuum praecepta pauenti 
effluxere uiro, et turbatus lumina flectit. 
ecce iugis rapiens siluas ac robora uasto 
contorta amplexu tractasque per inuia rupes    190 
ater letifero stridebat turbine serpens. 
quantus non aequas perlustrat flexibus Arctos 
et geminum lapsu sidus circumligat Anguis, 
immani tantus fauces diducit hiatu 
attollensque caput nimbosis montibus aequat.    195 
congeminat sonitus rupti uiolentia caeli 
imbriferamque hiemem permixta grandine torquet. 
hoc trepidus monstro (neque enim sopor ille nec altae 
uis aderat noctis, uirgaque fugante tenebras 
miscuerat lucem somno deus) ardua quae sit,    200 
scitatur, pestis terrasque urgentia membra 
quo ferat et quosnam populos deposcat hiatu. 
cui gelidis almae Cyllenes editus antris: 
'Bella uides optata tibi. te maxima bella, 
te strages nemorum, te moto turbida caelo    205 
tempestas caedesque uirum magnaeque ruinae 
Idaei generis lacrimosaque fata secuntur. 
quantus per campos populatis montibus actas 
contorquet siluas squalenti tergore serpens 
et late umectat terras spumante ueneno,    210 
tantus perdomitis decurrens Alpibus atro 
inuolues bello Italiam tantoque fragore 
eruta conuulsis prosternes oppida muris.' 
  His aegrum stimulis liquere deusque soporque. 
it membris gelidus sudor, laetoque pauore    215 
promissa euoluit somni noctemque retractat. 
iamque deum regi Martique sub omine fausto 
instauratus honos, niueoque ante omnia tauro 
placatus meritis monitor Cyllenius aris. 
extemplo edicit conuellere signa, repensque    220 
castra quatit clamor permixtis dissona linguis. 
  Prodite, Calliope, famae, quos horrida coepta 
excierint populos tulerintque in regna Latini, 
et quas indomitis urbes armarit Hiberis 
quasque Paraetonio glomerarit litore turmas    225 
ausa sibi Libye rerum deposcere frenos 
et terris mutare iugum. ~non ulla nec umquam 
saeuior it trucibus tempestas acta procellis, 
~nec bellum ruptis tam dirum mille carinis 
acrius infremuit trepidumque exterruit orbem.    230 
  Princeps signa tulit Tyria Carthagine pubes, 
membra leuis celsique decus fraudata superbum 
corporis, at docilis fallendi et nectere tectos 
numquam tarda dolos. rudis his tum parma, breuique 
bellabant ense; at uestigia nuda, sinusque    235 
cingere inadsuetum, et rubrae uelamine uestis 
ars erat in pugna fusum occuluisse cruorem. 
his rector fulgens ostro super altior omnis 
germanus nitet Hannibalis gratoque tumultu 
Mago quatit currus et fratrem spirat in armis.    240 
  Proxima Sidoniis Vtica est effusa maniplis, 
prisca situ ueterisque ante arces condita Byrsae. 
tunc, quae Sicanio praecinxit litora muro 
in clipei speciem curuatis turribus, Aspis. 
sed dux in sese conuerterat ora Sychaeus,    245 
Hasdrubalis proles, cui uano corda tumore 
maternum implebat genus, et resonare superbo 
Hannibal haud umquam cessabat auunculus ore. 
  Adfuit undosa cretus Berenicide miles, 
nec, tereti dextras in pugnam armata dolone,    250 
destituit Barce sitientibus arida uenis. 
nec non Cyrene Pelopei stirpe nepotis 
Battiadas prauos fidei stimulauit in arma. 
quos trahit, antiquo laudatus Hamilcare quondam, 
consilio uiridis, sed belli serus, Ilertes.    255 
  Sabratha tum Tyrium uulgus Sarranaque Leptis 
Oeaque Trinacrios Afris permixta colonos 
et Tingim rapido mittebat ab aequore Lixus. 
tum Vaga et antiquis dilectus regibus Hippo, 
quaeque procul cauit non aequos Ruspina fluctus,    260 
et Zama et uberior Rutulo nunc sanguine Thapsus. 
ducit tot populos, ingens et corpore et armis, 
Herculeam factis seruans ac nomine famam, 
Antaeus celsumque caput super agmina tollit. 
  Venere Aethiopes, gens haud incognita Nilo,    265 
qui magneta secant: solis honor ille, metallo 
intactum chalybem uicino ducere saxo. 
his simul immitem testantes corpore solem 
exusti uenere Nubae. non aerea cassis 
nec lorica riget ferro, non tenditur arcus:    270 
tempora multiplici mos est defendere lino 
et lino munire latus scelerataque sucis 
spicula derigere et ferrum infamare ueneno. 
tum primum castris Phoenicum tendere ritu 
Cinyphii didicere Macae. squalentia barba    275 
ora uiris, umerosque tegunt uelamine capri 
saetigero; panda manus est armata cateia. 
uersicolor contra caetra et falcatus ab arte 
ensis Adyrmachidis ac laeuo tegmina crure. 
sed mensis asper populus uictuque maligno:    280 
nam calida tristes epulae torrentur harena. 
quin et Massyli fulgentia signa tulere, 
Hesperidum ueniens lucis domus ultima terrae. 
praefuit intortos demissus uertice crinis 
Bocchus atrox, qui sacratas in litore siluas    285 
atque inter frondes reuirescere uiderat aurum. 
  Vos quoque desertis in castra mapalibus itis, 
misceri gregibus Gaetulia sueta ferarum 
indomitisque loqui et sedare leonibus iras. 
nulla domus: plaustris habitant; migrare per arua    290 
mos atque errantes circumuectare penates. 
hinc mille alipedes turmae (uelocior Euris 
et doctus uirgae sonipes) in castra ruebant: 
ceu, pernix cum densa uagis latratibus implet 
uenator dumeta Lacon, aut exigit Vmber    295 
nare sagax e calle feras, perterrita late 
agmina praecipitant uolucres formidine cerui. 
hos agit haud laeto uultu nec fronte serena 
Asbytes nuper caesae germanus Acherras. 
  Marmaridae, medicum uulgus, strepuere cateruis,    300 
ad quorum cantus serpens oblita ueneni, 
ad quorum tactum mites iacuere cerastae. 
tum, chalybis pauper, Baniurae cruda iuuentus, 
contenti parca durasse hastilia flamma, 
miscebant auidi trucibus fera murmura linguis.    305 
necnon Autololes, leuibus gens ignea plantis, 
cui sonipes cursu, cui cesserit incitus amnis, 
tanta fuga est: certant pennae, campumque uolatu 
cum rapuere, pedum frustra uestigia quaeras. 
spectati castris, quos suco nobilis arbor    310 
et dulci pascit lotos nimis hospita baca, 
quique atro rabidas efferuescente ueneno 
dipsadas immensis horrent Garamantes harenis. 
fama docet, caesae rapuit cum Gorgonis ora 
Perseus, in Libyam dirum fluxisse cruorem:    315 
inde Medusaeis terram exundasse chelydris. 
milibus his ductor spectatus Marte Choaspes, 
Neritia Meni<n>ge satus, cui tragula semper 
fulmineam armabat, celebratum missile, dextram. 
huc coit aequoreus Nasamon, inuadere fluctu    320 
audax naufragia et praedas auellere ponto, 
huc, qui stagna colunt Tritonidos alta paludis, 
qua uirgo, ut fama est, bellatrix edita lympha 
inuento primam Libyen perfudit oliuo. 
  Necnon totus adest Vesper populique reposti.    325 
Cantaber ante omnis, hiemisque aestusque famisque 
inuictus palmamque ex omni ferre labore. 
mirus amor populo, cum pigra incanuit aetas, 
imbelles iam dudum annos praeuertere saxo 
nec uitam sine Marte pati. quippe omnis in armis    330 
lucis causa sita, et damnatum uiuere paci. 
  Venit et Aurorae lacrimis perfusus, in orbem 
diuersum patrias fugit cum deuius oras, 
armiger Eoi non felix Memnonis Astyr. 
his paruus sonipes nec Marti natus, at idem    335 
aut inconcusso glomerat uestigia dorso, 
aut molli pacata celer rapit esseda collo. 
Cydnus agit, iuga Pyrenes uenatibus acer 
metiri iaculoue extendere proelia Mauro. 
  Venere et Celtae sociati nomen Hiberis.    340 
his pugna cecidisse decus, corpusque cremari 
tale nefas: caelo credunt superisque referri, 
impastus carpat si membra iacentia uultur. 
  Fibrarum et pennae diuinarumque sagacem 
flammarum misit diues Callaecia pubem,    345 
barbara nunc patriis ululantem carmina linguis, 
nunc pedis alterno percussa uerbere terra 
ad numerum resonas gaudentem plaudere caetras. 
haec requies ludusque uiris, ea sacra uoluptas. 
cetera femineus peragit labor: addere sulco    350 
semina et impresso tellurem uertere aratro 
segne uiris. quicquid duro sine Marte gerundum, 
Callaici coniunx obit inrequieta mariti. 
hos Viriathus agit Lusitanumque remotis 
extractum lustris, primo Viriathus in aeuo,    355 
nomen Romanis factum mox nobile damnis. 
  Nec Cerretani, quondam Tirynthia castra, 
aut Vasco insuetus galeae ferre arma morati, 
non, quae Dardanios post uidit, Ilerda, furores, 
nec qui Massageten monstrans feritate parentem    360 
cornipedis fusa satiaris, Concane, uena. 
iamque Ebusus Phoenissa mouet, mouet Arbacus arma 
aclyde uel tenui pugnax instare ueruto, 
iam cui Tlepolemus sator et cui Lindus origo, 
funda bella ferens Baliaris et alite plumbo,    365 
et quos nunc Grauios uiolato nomine Graium 
Oeneae misere domus Aetolaque Tyde. 
dat Carthago uiros, Teucro fundata uetusto, 
Phocaicae dant Emporiae, dat Tarraco pubem 
uitifera et Latio tantum cessura Lyaeo.    370 
hos inter clara thoracis luce nitebat 
Sedetana cohors, quam Sucro rigentibus undis 
atque altrix celsa mittebat Saetabis arce, 
Saetabis et telas Arabum spreuisse superba 
et Pelusiaco filum componere lino.    375 
Mandonius populis domitorque insignis equorum 
imperitat Caeso, et socio stant castra labore. 
  At Vettonum alas Balarus probat aequore aperto, 
hic adeo, cum uer placidum flatusque tepescit, 
concubitus seruans tacitos grex perstat equarum    380 
et Venerem occultam genitali concipit aura. 
sed non multa dies generi, properatque senectus, 
septimaque his stabulis longissima ducitur aestas. 
  At non Sarmaticos attollens Vxama muros 
tam leuibus persultat equis: hinc uenit in arma    385 
haud aeui fragilis sonipes crudoque uigore 
asper frena pati aut iussis parere magistris. 
Rhyndacus his ductor, telum sparus; ore ferarum 
et rictu horrificant galeas. uenatibus aeuum 
transigitur, uel more patrum uis raptaque pascunt.    390 
  Fulget praecipuis Parnasia Castulo signis 
et celebre Oceano atque alternis aestibus Hispal 
ac Nebrissa dei Nysaeis conscia thyrsis, 
quam Satyri coluere leues redimitaque sacra 
nebride et arcano Maenas nocturna Lyaeo.    395 
Arganthoniacos armat Carteia nepotes. 
rex proauis fuit humani ditissimus aeui, 
ter denos decies emensus belliger annos. 
armat Tartessos stabulanti conscia Phoebo 
et Munda Emathios Italis paritura labores.    400 
nec decus auriferae cessauit Corduba terrae. 
hos duxere uiros flauenti uertice Phorcys 
spiciferisque grauis bellator Arauricus oris, 
aequales aeui, genuit quos ubere ripa 
Palladio Baetes umbratus cornua ramo.    405 
  Talia Sidonius per campos agmina ductor 
puluere nigrantis raptat lustransque sub armis, 
qua uisu comprendere erat, fulgentia signa 
ibat ouans longaque umbram tellure trahebat. 
non aliter, quotiens perlabitur aequora curru    410 
extremamque petit, Phoebea cubilia, Tethyn 
frenatis Neptunus equis, fluit omnis ab antris 
Nereidum chorus et sueto certamine nandi 
candida perspicuo conuertunt brachia ponto. 
  At Pyrenaei frondosa cacumina montis    415 
turbata Poenus terrarum pace petebat. 
Pyrene celsa nimbosi uerticis arce 
diuisos Celtis late prospectat Hiberos 
atque aeterna tenet magnis diuortia terris. 
nomen Bebrycia duxere a uirgine colles,    420 
hospitis Alcidae crimen, qui, sorte laborum 
Geryonae peteret cum longa tricorporis arua, 
possessus Baccho saeua Bebrycis in aula 
lugendam formae sine uirginitate reliquit 
Pyrenen, letique deus, si credere fas est,    425 
causa fuit leti miserae deus. edidit aluo 
namque ut serpentem patriasque exhorruit iras, 
confestim dulcis liquit turbata penates. 
tum noctem Alcidae solis plangebat in antris 
et promissa uiri siluis narrabat opacis,    430 
donec maerentem ingratos raptoris amores 
tendentemque manus atque hospitis arma uocantem 
diripuere ferae. laceros Tirynthius artus, 
dum remeat uictor, lacrimis perfudit et amens 
palluit inuento dilectae uirginis ore.    435 
at uoce Herculea percussa cacumina montis 
intremuere iugis: maesto clamore ciebat 
Pyrenen, scopulique omnes ac lustra ferarum 
Pyrenen resonant. tumulo tum membra reponit 
supremum inlacrimans, nec honos intercidit aeuo,    440 
defletumque tenent montes per saecula nomen. 
  Iamque per et collis et densos abiete lucos 
Bebryciae Poenus fines transcenderat aulae. 
inde ferox quaesitum armis per inhospita rura 
Volcarum populatur iter tumidique minaces    445 
accedit Rhodani festino milite ripas. 
aggeribus caput Alpinis et rupe niuali 
proserit in Celtas ingentemque extrahit amnem 
spumanti Rhodanus proscindens gurgite campos 
ac propere in pontem lato ruit incitus alueo.    450 
auget opes stanti similis tacitoque liquore 
mixtus Arar, quem gurgitibus complexus anhelis 
cunctantem immergit pelago raptumque per arua 
ferre uetat patrium uicina ad litora nomen. 
inuadunt alacres inimicum pontibus amnem:    455 
nunc celso capite et ceruicibus arma tuentur, 
nunc ualidis gurges certatim frangitur ulnis. 
fluminea sonipes religatus ducitur alno, 
belua nec retinet tardante Libyssa timore. 
nam trabibus uada et iniecta tellure repertum    460 
conexas operire trabes ac ducere in altum 
paulatim ripae resolutis aggere uinclis. 
at gregis inlapsu fremebundo territus atras 
expauit moles Rhodanus stagnisque refusis 
torsit harenoso minitantia murmura fundo.    465 
  Iamque Tricastinis incedit finibus agmen, 
iam facilis campos, iam rura Vocontia carpit. 
turbidus hic truncis saxisque Druentia laetum 
ductoris uastauit iter. namque Alpibus ortus 
auulsas ornos et adesi fragmina montis    470 
cum sonitu uoluens fertur latrantibus undis 
ac uada translato mutat fallacia cursu, 
non pediti fidus, patulis non puppibus aequus. 
et tunc imbre recens fuso correpta sub armis 
corpora multa uirum spumanti uertice torquens    475 
immersit fundo laceris deformia membris. 
  Sed iam praeteritos ultra meminisse labores 
conspectae propius dempsere pauentibus Alpes. 
cuncta gelu canaque aeternum grandine tecta 
aequaeuam glaciem cohibent: riget ardua montis    480 
aetherii facies surgentique obuia Phoebo 
duratas nescit flammis mollire pruinas. 
quantum Tartareus regni pallentis hiatus 
ad manis imos atque atrae stagna paludis 
a supera tellure patet, tam longa per auras    485 
erigitur tellus et caelum intercipit umbra. 
nullum uer usquam nullique aestatis honores. 
sola iugis habitat diris sedesque tuetur 
perpetuas deformis hiemps; illa undique nubes 
huc atras agit et mixtos cum grandine nimbos.    490 
iam cuncti flatus uentique furentia regna 
Alpina posuere domo. caligat in altis 
obtutus saxis, abeuntque in nubila montes. 
mixtus Athos Tauro Rhodopeque adiuncta Mimanti 
Ossaque cum Pelio cumque Haemo cesserit Othrys.    495 
primus inexpertas adiit Tirynthius arces. 
scindentem nubes frangentemque ardua montis 
spectarunt superi longisque ab origine saeclis 
intemerata gradu magna ui saxa domantem. 
  At miles dubio tardat uestigia gressu,    500 
impia ceu sacros in finis arma per orbem, 
Natura prohibente, ferant diuisque repugnent. 
contra quae ductor++non Alpibus ille nec ullo 
turbatus terrore loci, sed languida maestis 
corda uirum fouet hortando reuocatque uigorem:    505 
'Non pudet obsequio superum fessosque secundis, 
post belli decus atque acies, dare terga niuosis 
montibus et segnes summittere rupibus arma? 
nunc, o nunc, socii, dominantis moenia Romae 
credite uos summumque Iouis conscendere culmen.    510 
hic labor Ausoniam et dabit hic in uincula Thybrim.' 
nec mora. commotum promissis ditibus agmen 
erigit in collem et uestigia linquere nota 
Herculis edicit magni crudisque locorum 
ferre pedem ac proprio turmas euadere calle.    515 
rumpit inaccessos aditus atque ardua primus 
exuperat summaque uocat de rupe cohortes. 
tum, qua durati concreto frigore collis 
lubrica frustratur canenti semita cliuo, 
luctantem ferro glaciem cremat: haurit hiatu    520 
nix resoluta uiros altoque e culmine praeceps 
umenti turmas operit delapsa ruina. 
interdum aduerso glomeratas turbine Corus 
in media ora niues fuscis agit horridus alis, 
aut rursum immani stridens auulsa procella    525 
nudatis rapit arma uiris uoluensque per orbem 
contorto rotat in nubes sublimia flatu. 
quoque magis subiere iugo atque euadere nisi 
erexere gradum, crescit labor. ardua supra 
sese aperit fessis et nascitur altera moles,    530 
unde nec edomitos exudatosque labores 
respexisse libet: tanta formidine plana 
exterrent repetita oculis, atque una pruinae 
canentis, quocumque datur permittere uisus, 
ingeritur facies. medio sic nauita ponto,    535 
cum dulcis liquit terras et inania nullos 
inueniunt uentos securo carbasa malo, 
immensas prospectat aquas ac uicta profundis 
aequoribus fessus renouat sua lumina caelo. 
  Iamque super clades atque importuna locorum    540 
inluuie rigidaeque comae squalore perenni 
horrida semiferi promunt e rupibus ora, 
atque effusa cauis exesi pumicis antris 
Alpina inuadit manus adsuetoque uigore 
per dumos notasque niues atque inuia pernix    545 
clausum montiuagis infestat cursibus hostem. 
mutatur iam forma locis. hic sanguine multo 
infectae rubuere niues, hic nescia uinci 
paulatim glacies cedit tepefacta cruore, 
dumque premit sonipes duro uestigia cornu,    550 
ungula perfossis haesit compressa pruinis. 
nec pestis lapsus simplex: abscisa relincunt 
membra gelu, fractosque asper rigor amputat artus. 
bis senos soles, totidem per uulnera saeuas 
emensi noctes optato uertice sidunt    555 
castraque praeruptis suspendunt ardua saxis. 
  At Venus, ancipiti mentem labefacta timore, 
adfatur genitorem et rumpit maesta querelas: 
'Quis poenae modus aut pereundi terminus, oro, 
Aeneadis erit, et quando terrasque fretumque    560 
emensis sedisse dabis? cur pellere nostros 
a te concessa Poenus parat urbe nepotes? 
Alpibus imposuit Libyam finemque minatur 
imperio. casus metuit iam Roma Sagunti. 
quo Troiae extremos cineres sacramque ruinam    565 
Assaracique larem et Vestae secreta feramus? 
da sedem, genitor, tutisque iacere. parumne est 
exilia errantis totum quaesisse per orbem? 
anne iterum capta repetentur Pergama Roma?' 
  His Venus, et contra genitor sic deinde profatur:    570 
'Pelle metus, neu te Tyriae conamina gentis 
turbarint, Cytherea: tenet longumque tenebit 
Tarpeias arces sanguis tuus. hac ego Martis 
mole uiros spectare paro atque expendere bello. 
gens ferri patiens ac laeta domare labores    575 
paulatim antiquo patrum desuescit honori, 
atque ille, haud umquam parcus pro laude cruoris 
et semper famae sitiens, obscura sedendo 
tempora agit mutum uoluens inglorius aeuum 
sanguine de nostro populus, blandoque ueneno    580 
desidiae uirtus paulatim euicta senescit. 
magnae molis opus multoque labore parandum, 
tot populos inter soli sibi poscere regna. 
iamque tibi ueniet tempus quo maxima rerum 
nobilior sit Roma malis. hinc nomina nostro    585 
non indigna polo referet labor, hinc tibi Paulus, 
hinc Fabius gratusque mihi Marcellus opimis. 
hi tantum parient Latio per uulnera regnum 
quod luxu et multum mutata mente nepotes 
non tamen euertisse queant. iamque ipse creatus    590 
qui Poenum reuocet patriae Latioque repulsum 
ante suae muros Carthaginis exuat armis. 
hinc, Cytherea, tuis longo regnabitur aeuo. 
exin se Curibus uirtus caelestis ad astra 
efferet, et sacris augebit nomen Iulis    595 
bellatrix gens bacifero nutrita Sabino. 
hinc pater ignotam donabit uincere Thylen 
inque Caledonios primus trahet agmina lucos, 
compescet ripis Rhenum, reget impiger Afros 
palmiferamque senex bello domitabit Idymen.    600 
nec Stygis ille lacus uiduataque lumine regna, 
sed superum sedem nostrosque tenebit honores. 
tum iuuenis magno praecellens robore mentis 
excipiet patriam molem celsusque feretur 
aequatum imperio tollens caput. hic fera gentis    605 
bella Palaestinae primo delebit in aeuo. 
at tu transcendes, Germanice, facta tuorum, 
iam puer auricomo praeformidate Batauo. 
nec te terruerint Tarpei culminis ignes: 
sacrilegas inter flammas seruabere terris.    610 
nam te longa manent nostri consortia mundi. 
huic laxos arcus olim Gangetica pubes 
summittet, uacuasque ostendent Bactra pharetras. 
hic et ab Arctoo currus aget axe per urbem, 
ducet et Eoos, Baccho cedente, triumphos.    615 
idem indignantem tramittere Dardana signa 
Sarmaticis uictor compescet sedibus Histrum. 
quin et Romuleos superabit uoce nepotes 
quis erit eloquio partum decus. huic sua Musae 
sacra ferent, meliorque lyra, cui substitit Hebrus    620 
et uenit Rhodope, Phoebo miranda loquetur. 
ille etiam, qua prisca, uides, stat regia nobis, 
aurea Tarpeia ponet Capitolia rupe 
et iunget nostro templorum culmina caelo. 
tunc, o nate deum diuosque dature, beatas    625 
imperio terras patrio rege. tarda senectam 
hospitia excipient caeli, solioque Quirinus 
concedet, mediumque parens fraterque locabunt: 
siderei iuxta radiabunt tempora nati.' 
  Dum pandit seriem uenturi Iuppiter aeui,    630 
ductor Agenoreus tumulis delatus iniquis 
lapsantem dubio deuexa per inuia nisu 
firmabat gressum atque umentia saxa premebat. 
non acies hostisue tenet, sed prona minaci 
praerupto turbant et cautibus obuia rupes.    635 
stant clausi maerentque moras et dura uiarum. 
nec refouere datur torpentia membra quiete: 
noctem operi iungunt et robora ferre coactis 
approperant umeris ac raptas collibus ornos. 
iamque ubi nudarunt silua densissima montis,    640 
aggessere trabes, rapidisque accensus in orbem 
excoquitur flammis scopulus: mox proruta ferro 
dat gemitum putris resoluto pondere moles 
atque aperit fessis antiqui regna Latini. 
his tandem ignotas transgressus casibus Alpes    645 
Taurinis ductor statuit tentoria campis. 
  Interea uoces Iouis atque oracula portans 
emensis aderat Garamantum laetus harenis 
Bostar et ut uiso stimulabat corda Tonante: 
'Maxime Belide, patriis qui moenibus arces    650 
seruitium dextra, Libycas penetrauimus aras. 
nos tulit ad superos perfundens sidera Syrtis, 
nos paene aequoribus tellus uiolentior hausit. 
ad finem caeli medio tenduntur ab orbe 
squalentes campi. tumulum Natura negauit    655 
immensis spatiis, nisi quem caua nubila torquens 
construxit turbo impacta glomeratus harena, 
uel si perfracto populatus carcere terras 
Africus et pontum spargens super aera Corus 
inuasere truces capientem proelia campum    660 
inque uicem ingesto cumularunt puluere montis. 
has obseruatis ualles enauimus astris. 
namque dies confundit iter, peditemque profundo 
errantem campo et semper media arua uidentem 
Sidoniis Cynosura regit fidissima nautis.    665 
uerum ubi defessi lucos nemorosaque regna 
cornigeri Iouis et fulgentia templa subimus, 
exceptos hospes tectis inducit Arisbas. 
stat fano uicina, nouum et memorabile, lympha, 
quae nascente die, quae deficiente tepescit    670 
quae<que> riget, medius cum sol accendit Olympum, 
atque eadem rursum nocturnis feruet in umbris. 
tum loca plena deo, dites sine uomere glaebas 
ostentat senior laetaque ita mente profatur: 
"Has umbras nemorum et conexa cacumina caelo    675 
calcatosque Ioui lucos prece, Bostar, adora. 
nam cui dona Iouis non diuulgata per orbem, 
in gremio Thebes geminas sedisse columbas? 
quarum Chaonias pennis quae contigit oras 
implet fatidico <Do>donida murmure quercum.    680 

at quae Carpathium super aequor uecta per auras 
in Libyen niueis tranauit concolor alis 
hanc sedem templo Cythereia condidit ales; 
hic, ubi nunc aram lucosque uidetis opacos, 
ductore electo gregis, admirabile dictu,    685 

lanigeri capitis media inter cornua perstans, 
Marmaricis ales populis responsa canebat. 
mox subitum nemus atque annoso robore lucus 
exiluit, qualesque premunt nunc sidera quercus 
a prima uenere die: prisco inde pauore    690 

arbor numen habet coliturque tepentibus aris." 
dumque ea miramur, subito stridore tremendum 
impulsae patuere fores, maiorque repente 
lux oculos ferit. ante aras stat ueste sacerdos 
effulgens niuea, et populi concurrere certant.    695 

inde ubi mandatas effudi pectore uoces, 
ecce intrat subitus uatem deus. alta sonoro 
conlisis trabibus uoluuntur murmura luco, 
ac maior nota iam uox prorumpit in auras: 
"Tenditis in Latium belloque agitare paratis    700 

Assaraci prolem, Libyes. coepta aspera cerno 
Gradiuumque trucem currus iam scandere et atram 
in latus Hesperium flammam expirare furentis 
cornipedes multoque fluentia sanguine lora. 
tu, qui pugnarum euentus extremaque fati    705 

deposcis claroque ferox das uela labori, 
inuade Aetoli ductoris Iapyga campum. 
Sidonios augebis auos nullique relinques 
altius Ausoniae penetrare in uiscera gentis, 
donec uicta tibi trepidabunt Dardana regna.    710 
nec ponet pubes umquam Saturnia curam 
dum carpet superas in terris Hannibal auras." 
 
Talia portabat laetis oracula Bostar 
impleratque uiros pugnae propioris amore. 
 

 
	 
		 Silius 
		 The Latin Library 
		 The Classics Page