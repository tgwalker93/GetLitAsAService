Silius, Liber XVII
		 

		 
		 
	 
	
 

 SILIUS ITALICUS PUNICA LIBER DECIMUS SEPTIMUS
 

 

 
Hostis ut Ausoniis decederet aduena terris, 
fatidicae fuerant oracula prisca Sibyllae 
caelicolum Phrygia genetricem sede petitam 
Laomedonteae sacrandam moenibus urbis: 
aduectum exciperet numen, qui lectus ab omni    
5 
concilio patrum praesentis degeret aeui 
optimus. en nomen melius maiusque triumphis! 
iamque petita aderat Latia portante Cybebe 
puppe, atque ante omnis magno cedente senatu 
obuius accitis properabat Scipio sacris,    
10 
qui, genitus patruo ductoris ad Africa bella 
tunc lecti, multa fulgebat imagine auorum. 
isque ubi longinquo uenientia numina ponto 
accepit supplex palmis Tuscique sonora 
Thybridis adduxit sublimis ad ostia puppim,    
15 
femineae tum deinde manus subiere, per amnem 
quae traherent celsam religatis funibus alnum. 
circum arguta cauis tinnitibus aera, simulque 
certabant rauco resonantia tympana pulsu, 
semiuirique chori, gemino qui Dindyma monte    
20 
casta colunt, qui Dictaeo bacchantur in antro, 
quique Idaea iuga et lucos nouere silentis. 
hos inter fremitus ac laeto uota tumultu 
substitit adductis renuens procedere uinclis 
sacra ratis subitisque uadis immobilis haesit.    
25 
tum puppe a media magno clamore sacerdos: 
'Parcite pollutis contingere uincula palmis 
et procul hinc, moneo, procul hinc, quaecumque profanae, 
ferte gradus nec uos casto miscete labori, 
dum satis est monuisse deae. quod si qua pudica    30 
mente ualet, si qua inlaesi sibi corporis astat 
conscia, uel sola subeat pia munera dextra.' 
  Hic, prisca ducens Clausorum ab origine nomen, 
Claudia, non aequa<e> populi male credita fama<e>, 
in puppim uersis palmisque oculisque profatur:    
35 
'Caelicolum genetrix, numen, quod numina nobis 
cuncta creas, cuius proles terramque fretumque 
sideraque et manis regnorum sorte gubernant, 
si nostrum nullo uiolatum est crimine corpus, 
testis, diua, ueni et facili me absolue carina.'    
40 
tum secura capit funem, fremitusque leonum 
audiri uisus subito, et grauiora per auris 
nulla pulsa manu sonuerunt tympana diuae. 
fertur prona ratis (uentos impellere credas) 
contraque aduersas ducentem praeuenit undas.    
45 
extemplo maior cunctis spes pectora mulcet 
finem armis tandem finemque uenire periclis. 
  Ipse alacer Sicula discedens Scipio terra 
abscondit late propulsis puppibus aequor, 
cui numen pelagi placauerat hostia taurus,    
50 
iactaque caeruleis innabant fluctibus exta. 
tunc a sede deum purumque per aethera lapsae 
armigerae Iouis ante oculos coepere uolucres 
aequoreas monstrare uias ac ducere classem. 
augurium clangor laetum dabat. inde secuti    
55 
tantum praegressos liquida sub nube uolatus 
quantum non frustra speculantum lumina seruant, 
litora Agenoreae tenuerunt perfida terrae. 
  Nec segnis tanta in semet ueniente procella 
Africa terribilem magno sub nomine molem    
60 
regis opes contra et Massyla parauerat arma, 
spesque Syphax Libycis una et Laurentibus unus 
terror erat. campos pariter uallesque refusas 
litoraque implerat nullo decorare tapete 
cornipedem Nomas adsuetus, densaeque per auras    
65 
condebant iaculis stridentibus aethera nubes. 
immemor hic dextraeque datae iunctique per aras 
foederis, et mensas testis atque hospita iura 
fasque fidemque simul, prauo mutatus amore, 
ruperat atque toros regni mercede pararat.    
70 
uirgo erat eximia specie claroque parente, 
Hasdrubalis proles, thalamis quam cepit ut altis, 
ceu face succensus prima taedaque iugali, 
uertit opes gener ad Poenos, Latiaeque soluto 
foedere amicitiae dotalia transtulit arma.    
75 
  Sed non Ausonio curarum extrema Syphacem 
ductori monuisse fuit, missique minantur: 
stet regno, reputet superos, pacta hospita seruet: 
longe coniugia ac longe Tyrios hymenaeos 
inter Dardanias acies fore. sanguine quippe,    
80 
si renuat, blando nimium facilique marito 
statura obsequia et thalami flagrantis amores. 
  Sic Latius permixta minis, <s>ed cassa monebat 
ductor. nam surdas coniunx obstruxerat aures. 
ergo, asper monitis frustra nitentibus, enses    
85 
aduocat et castas polluti foederis aras 
testatus uaria Martem mouet impiger arte. 
castra, leui calamo cannaque intecta palustri, 
qualia Maurus amat dispersa mapalia pastor, 
adgreditur, furtum armorum tutantibus umbris,    
90 
ac tacita spargit celata incendia nocte. 
inde, ubi collecti rapidam diffundere pestem 
coeperunt ignes et se per pinguia magno 
pabula ferre sono, clare expatiantur in auras 
et fumos uolucri propellunt lumine flammae.    
95 
it totis inimica lues cum turbine castris, 
atque alimenta uorat strepitu Vulcanus anhelo 
arida, et ex omni manant incendia tecto. 
sentitur plerisque prius, quam cernitur, ignis 
excitis somno, multorumque ora uocantum    
100 
auxilium inuadunt flammae. fluit undique uictor 
Mulciber et rapidis amplexibus arma uirosque 
corripit: exundat pestis, semustaque castra 
albenti uolitant per nubila summa fauilla. 
ipsius ingenti regis tentoria saltu    
105 
lugubre increpitans late circumuolat ardor, 
hausissetque uirum, trepidus ni clade satelles 
e somno ac stratis rapuisset inulta precantem. 
  Verum ubi mox iuncto sociarant aggere uires 
Massylus Tyriusque duces, accitaque regno    
110 
lenierat pubes infaustae uulnera noctis, 
ira pudorque dabant et coniunx, tertius ignis, 
immanis animos, adflataque barbarus ora 
castrorum flammis et se uelamine nullo 
uix inter trepidas ereptum ex hoste cateruas    
115 
frendebat minitans: sed enim non luce Syphacem 
nec claro potuisse die nec sole tuente 
a quoquam uinci. iactarat talia uecors, 
sed iam claudebat flatus nec plura sinebat 
Atropos et tumidae properabat stamina linguae.    
120 
namque, ubi prosiluit castris, ceu turbidus amnis, 
qui siluas ac saxa trahens per deuia praeceps 
uoluitur et ripas spumanti gurgite laxat, 
ante omnis praeuectus equo trahit agmina uoce. 
contra naua manus Rutuli celsusque ruebat    
125 
uiso rege procul raptis exercitus armis, 
ac sibi quisque: 'Videsne? uidesne, ut in agmine primo 
Massylus uolitet deposcens proelia rector? 
fac nostrum hoc, mea dextra, decus. uiolauit et aras 
caelicolum et casti ductoris foedera rupit.    
130 
sit satis hunc castris semel effugisse crematis.' 
sic secum taciti et certatim spicula fundunt. 
prima in cornipedis sedit spirantibus ignem 
naribus hasta uolans erexitque ore cruento 
quadrupedem elatis pulsantem calcibus auras.    
135 
corruit asper ecus confixaque cuspide membra 
huc illuc iactans rectorem prodidit hosti. 
inuadunt uanumque fugae atque attollere fessos 
adnitentem artus reuocato a uulnere telo 
corripiunt, tum uincla uiro manicaeque, pudendu<m>,    
140 
addita, et, exemplum non umquam fidere laetis, 
sceptriferas arta palmas uinxere catena. 
ducitur ex alto deiectus culmine regni, 
qui modo sub pedibus terras et sceptra patensque 
litora ad Oceani sub nutu uiderat aequor.    
145 
prostratis opibus regni Phoenissa metuntur 
agmina, et inuisus Marti notusque fugarum 
uertit terga citus damnatis Hasdrubal ausis. 
  Stabat Carthago, truncatis undique membris, 
uni <in>nixa uiro, tantoque fragore ruentem    
150 
Hannibal absenti retinebat nomine molem. 
id relicum fessos opis auxiliique ciere 
rerum extrema iubent, huc confugere pauentes, 
postquam se superum desertos numine cernunt. 
nec mora: propulsa sulcant uada salsa carina,    
155 
qui reuocent patriaeque ferant mandata monentis, 
ne lentus nullas uideat Carthaginis arces. 
  Quarta Aurora ratem Dauni deuexerat oras, 
et fera ductoris turbabant somnia mentem. 
namque grauis curis carpit dum nocte quietem,    
160 
cernere Flaminium Gracchumque et cernere Paulum 
uisus erat simul aduersos mucronibus in se 
destrictis ruere atque Itala depellere terra, 
omnisque a Cannis Trasimennique omnis ab undis 
in pontum impellens umbrarum exercitus ibat.    
165 
ipse fugam cupiens notas euadere ad Alpes 
quaerebat terraeque ulnis amplexus utrisque 
haerebat Latiae, donec uis saeua profundo 
truderet et rapidis daret asportare procellis. 
  His aegrum uisis adeunt mandata ferentes    
170 
legati patriaeque extrema pericula pandunt: 
Massyla ut ruerint arma, ut ceruice catenas 
regnator tulerit Libyae, letoque negato 
seruetur noua pompa Ioui, Carthago laboret 
ut trepidi Hasdrubalis, qui rerum agitarit habenas,    
175 
non una concussa fuga. se, triste profatu, 
uidisse, arderent cum bina in nocte silenti 
castra, et luceret sceleratis Africa flammis. 
praerapidum iuuenem minitari, Bruttia seruet 
litora dum Poenus, detracturum ignibus atris,    
180 
in quam se referat, patriam suaque inclita facta. 
haec postquam dicta, et casus patuere metusque, 
effundunt lacrimas dextramque ut numen adorant. 
  Audiuit toruo obtutu defixus et aegra 
expendit tacite cura secum ipse uolutans    
185 
an tanti Carthago foret. sic deinde profatur: 
'O dirum exitium mortalibus! o nihil umquam 
crescere nec magnas patiens exurgere laudes 
inuidia! euersam iam pridem excindere Romam 
atque aequasse solo potui, traducere captam    
190 
seruitum gentem Latioque imponere leges. 
dum sumptus dumque arma duci fessosque secundis 
summisso tirone negant recreare maniplos, 
dumque etiam Cerere et uictu fraudasse cohortis 
Hannoni placet, induitur tota Africa flammis,    
195 
pulsat Agenoreas Rhoeteia lancea portas. 
nunc patriae decus et patriae nunc Hannibal unus 
subsidium, nunc in nostra spes ultima dextra. 
uertentur signa, ut patres statuere, simulque 
et patriae muros et te seruabimus, Hannon.'    
200 
  Haec ubi detonuit, celsas e litore puppes 
propellit multumque gemens mouet aequore classem. 
non terga est ausus cedentum inuadere quisquam, 
non reuocare uirum: cuncti praestare uidentur, 
quod sponte abscedat, superi, tandemque resoluat    
205 
Ausoniam. uentos optant, et litora ab hoste 
nuda uidere sat est: ceu flamina comprimit Auster 
cum fera et abscedens reddit mare, nauita parco 
interea uoto non auras poscit amicas 
contentus caruisse Noto, pacemque quietam    
210 
pro facili cursu reputat satis. omnis in altum 
Sidonius uisus conuerterat undique miles: 
ductor defixos Itala tellure tenebat 
intentus uultus, manantesque ora rigabant 
per tacitum lacrimae, et suspiria crebra ciebat,    
215 
haud secus ac patriam pulsus dulcisque penatis 
linqueret et tristis exul traheretur in oras. 
  Vt uero adfusis puppes procedere uentis 
et sensim coepere procul subsidere montes, 
nullaque iam Hesperia et nusquam iam Daunia tellus,    
220 
hic secum infrendens: 'Mentisne ego compos et hoc nunc 
indignus reditu, qui memet finibus umquam 
amorim Ausoniae? flagrasset subdita taedis 
Carthago, et potius cecidisset nomen Elissae. 
quid? tunc sat compos, qui non ardentia tela    
225 
a Cannis in templa tuli Tarpeia, Iouemque 
detraxi solio? sparsissem incendia montis 
per septem bello uacuos gentique superbae 
Iliacum exitium et proauorum fata dedissem. 
cur porro haec angant? nunc, nunc inuadere ferro    
230 
quis prohibet rursumque ad moenia tendere gressus? 
ibo et, castrorum relegens monumenta meorum, 
qua uia nota <uoca>t, remeabo Anienis ad undas. 
flectite in Italiam proras, auertite classem: 
faxo ut uallata reuocetur Scipio Roma.'    
235 
  Talibus ardentem furiis Neptunus ut alto 
prospexit uertique rates ad litora uidit, 
quassans caeruleum genitor caput aequora fundo 
eruit et tumidum mouet ultra litora pontum. 
extemplo uentos imbresque et rupe procellas    
240 
concitat Aeolias ac nubibus aethera condit. 
tum, penitus telo molitus regna tridenti 
intima, ab occasu Tethyn impellit et ortu 
ac totum Oceani turbat caput. aequora surgunt 
spumea et inlisu scopulus tremit omnis aquarum.    
245 
primus se attollens Nasamonum sedibus Auster 
nudauit Syrtim correpta nubilus unda. 
insequitur sublime ferens nigrantibus alis 
abruptum Boreas ponti latus. intonat ater 
discordi flatu et partem rapit aequoris Eurus.    
250 
hinc rupti reboare poli, atque hinc crebra micare 
fulmina, et in classem ruere implacabile caelum. 
consensere ignes nimbique et fluctus et ira 
uentorum, noctemque freto imposuere tenebrae. 
ecce, intorta Noto ueniensque a puppe procella    
255 
antemnae immugit (stridorque immite rudentum 
sibilat) ac similem monti nigrante profundo 
ductoris frangit super ora trementia fluctum. 
exclamat uoluens oculos caeloque fretoque: 
'Felix o frater diuisque aequate cadendo,    
260 
Hasdrubal! egregium fortis cui dextera in armis 
pugnanti peperit letum, et cui fata dedere 
Ausoniam extremo tellurem adprendere morsu. 
at mihi Cannarum campis, ubi Paulus, ubi illae 
egregiae occubuere animae, dimittere uitam    
265 
non licitum, uel, cum ferrem in Capitolia flammas, 
Tarpeio Iouis ad manis descendere telo.' 
  Talia dum maeret, diuersis flatibus acta 
in geminum ruit unda latus puppimque sub atris 
aequoris aggeribus tenuit, ceu turbine mersam.    
270 
mox nigris alte pulsa exundantis harenae 
uerticibus ratis aetherias remeauit ad auras 
et fluctus supra uento librante pependit. 
at geminas Notus in scopulos atque horrida saxa 
dura sorte rapit, miserandum et triste, biremis.    
275 
increpuere ictu prorae. tum murice acuto 
dissiliens sonuit rupta compage carina. 
hic uaria ante oculos facies: natat aequore toto 
arma inter galeasque uirum cristasque rubentis 
florentis Capuae gaza et seposta triumpho    
280 
Laurens praeda ducis, tripodes mensaeque deorum 
cultaque nequiquam miseris simulacra Latinis. 
tum Venus emoti facie conterrita ponti 
talibus adloquitur regem maris: 'Hoc satis irae 
interea, genitor: satis ad maiora minarum.    
285 
cetera parce, precor, pelago, ne tollat acerba 
hoc Carthago decus, nullo superabile bello 
progenuisse caput, nostrosque in funera Poeni 
Aeneadas undis totoque eguisse profundo.' 
  Sic Venus. et tumidi considunt gurgite fluctus.    
290 
                     
290a 
obuiaque aduersis propellunt agmina castris. 
  Dux, uetus armorum scitusque accendere corda 
laudibus, ignifero mentes furiabat in iram 
hortatu decorisque urebat pectora flammis: 
'Tu mihi Flaminii portas rorantia caesi    
295 
ora ducis: nosco dextram. tu primus in ictus 
ingentis Pauli ruis ac defigis in ossa 
mucronem. tibi pugnacis gestantur opima 
Marcelli, Gracchusque cadens tibi proluit ensem. 
ecce manus, quae pulsantem te, belliger Appi,    
300 
moenia sublimis Capuae de culmine muri 
excelso fusa moribundum perculit hasta. 
ecce aliud fulmen dextrae, quo nobile nomen 
Fuluius excepit non unum pectore uulnus. 
huc prima te siste acie, cui consul in armis    
305 
Crispinus cecidit. me tu comitare per hostis, 
qui nobis, memini, ad Cannas laetissimus irae 
Seruili fers ora ducis suffixa ueruto. 
cerno flagrantis oculos uultumque timendum 
non ipso minus ense tuum, fortissime Poenum    
310 
o iuuenis, qualem uidi, cum flumine saeuo 
insignis Trebiae complexum ingentibus ulnis 
mersisti fundo luctantem uana tribunum. 
at tu, qui gelidas Ticini primus ad undas 
Scipiadae patris tinxisti sanguine ferrum,    
315 
incepta exequere et nati mihi redde cruorem. 
horrescamne ipsos, ueniant si ad proelia, diuos, 
cum stetis, turmae, uidi contermina caelo 
quas iuga calcantis summas uolitare per Alpis, 
cum uideam, quorum ferro manibusque capaces    
320 
arsere Argyripae campi? num segnior ibis 
nunc mihi, qui primus torques in moenia telum 
Dardana, nec nostrae facilis concedere laudi? 
te<n>' uero, tene extimulem, qui, fulmina contra 
et nimbos tonitrusque ac summi numinis iras    
325 
cum starem, perferre sonos ac uana iubebas 
nubila et ante ducem Capitolia celsa petebas? 
quid uos, quis claro deletum est Marte Saguntum, 
exhorter, quos nobilitant primordia belli? 
ut meque et uobis dignum, defendite, quaeso,    
330 
praeteritas dextrae laudes. diuum ipse fauore 
uincendoque senex patriam post trina labantem 
lustra et non uisos tam longa aetate penatis 
ac natum et fidae iam pridem coniugis ora 
confisus uobis repeto. non altera restat    
335 
iam Liby<a>e, nec Dardaniis pugna altera restat. 
certatus nobis hodie dominum accipit orbis.' 
Hannibal haec. sed non patiens remorantia uerba 
Ausonius miles, quotiens dux coeperat ora 
soluere ad effatus, signum pugnamque petebant.    340 
  Haec procul aeria speculantem nube sororem 
ut uidit diuum genitor maestosque sub acri 
obtutu uultus, sic ore effatus amico est: 
'Qui te mentis edunt morsus? da noscere coniunx. 
num Poeni casus ducis et Carthaginis angit    
345 
cura tuae? sed enim reputa tecum ipsa furores 
Sidonios. gentem contra et fatalia regna 
Teucrorum quis erit, quaeso, germana, rebelli 
fractis foederibus populo modus? ipsa malorum 
non plus Carthago tulit exhausitque laboris,    
350 
quam pro Cadmea <s>u<bi>isti exercita gente. 
turbasti maria ac terras iuuenemque ferocem 
immisti Latio. tremuerunt moenia Romae, 
perque bis octonos primus fuit Hannibal annos 
humani generis. tempus componere gentes.    
355 
ad finem uentum, et claudenda est ianua belli.' 
  Tum supplex Iuno: 'Neque ego, haec mutare laborans 
quis est fixa dies, pendenti nube resedi, 
nec reuocare acies bellumue extendere quaero. 
quae donare potes, quoniam mihi gratia languet    
360 
et cecidit iam primus amor, nil fila sororum 
aduersus posco: uertat terga Hannibal hosti, 
ut placet, et cineres Troiae Carthagine reg<n>ent. 
illud te gemini per mutua pignora amoris 
et soror et coniunx oro: tranare pericla    
365 
magnanimum patiare ducem uitamque remittas 
neue sinas captum Ausonias perferre catenas. 
stent etiam contusa malis mea moenia, fracto 
nomine Sidonio, et nostro seruentur honori.' 
  Sic Iuno, et contra breuiter sic Iuppiter orsus:    
370 
'Do spatium muris, ut uis, Carthaginis altae. 
stent lacrimis precibusque tuis. sed percipe, coniunx, 
quatenus indulsisse uacet. non longa supersunt 
fata urbi, uenietque pari sub nomine ductor, 
qui nunc seruatas euertat funditus arces.    
375 
aetherias quoque, uti poscis, trahat Hannibal auras, 
ereptus pugnae. miscere hic sidera ponto 
et terras implere uolet redeuntibus armis: 
noui feta uiri bello praecordia. sed lex 
muneris haec esto nostri: Saturnia regna    
380 
ne post haec uideat, repetat neue amplius umquam 
Ausoniam. nunc instanti raptum auehe leto 
ne, latis si miscebit fera proelia campis, 
Romulei nequeas iuuenis subducere dextrae.' 
 Dum statuit fata Omnipotens urbique ducique,    
385 
inuadunt acies pugnam et clamore lacessunt 
sidera. non alio grauiores tempore uidit 
aut populos tellus aut, qui patria arma mouerent, 
maioris certare duces. discriminis alta 
in medio merces, quicquid tegit undique caelum.    
390 
ibat Agenoreus praefulgens ductor in ostro, 
excelsumque caput penna nutante leuabat 
crista rubens. saeuus magno de nomine terror 
praecedit, Latioque micat bene cognitus ensis. 
at contra ardenti radiabat Scipio cocco,    
395 
terribilem ostentans clipeum, quo patris et una 
caelarat patrui spirantis proelia dira 
effigies: flammam ingentem frons alta uomebat. 
sub tanta cunctis ui telorumque uirumque 
in ducibus stabat spes et uictoria solis.    
400 
quin etiam, fauor ut subigit plerosque metusue, 
Scipio si Libycis esset generatus in oris, 
sceptra ad Agenoreos credunt uentura nepotes, 
Hannibal Ausonia genitus si sede fuisset, 
haud dubitant terras Itala in dicione futuras.    
405 
  Contremuere aurae, rapido uibrantibus hastis 
turbine, et horrificam traxere per aethera nubem. 
inde ensis propiorque acies et comminus ora 
admota ac dira flagrantia lumina flamma. 
sternitur, in medium contemptrix turba pericli    
410 
quae primis se praecipitem tulit obuia telis, 
gentilemque bibit tellus inuita cruorem. 
feruidus ingenii Masinissa et feruidus aeui 
in primas Macetum turmas immania membra 
infert et iaculo circumuolat alite campum.    
415 
caerulus haud aliter, cum dimicat, incola T<h>yles 
agmina falcigero circumuenit arta couinno. 
Graia phalanx patrio densarat more cateruas 
iunctisque astabat nulli penetrabilis hastis. 
immemor has pacti post foedus in arma Philippus    420 
miserat et quassam refouebat Agenoris urbem. 
rarescit multo laxatus uulnere miles 
atque aperit patulas prostrato corpore late 
inter tela uias. inrumpit mole ruinae 
Ausonius globus et periuria Graia resignat.    
425 
Archemorum Rutilus, Teucrum Norbanus (et ambo 
Mantua pubenti genetrix dimiserat aeuo), 
obtruncat Samium bellacis dextra Caleni, 
at Clytium Selius, Pellaeum et uana tumentem 
ad nomen patriae Clytium: sed gloria Pellae    
430 
haud ualuit misero defendere Daunia tela. 
  Saeuior his Latius uastabat Bruttia signa 
Laelius increpitans: 'Adeone Oenotria tellus 
detestanda fuit, quam per maria aspera perque 
insanos Tyrio fugeretis remige fluctus?    
435 
sed fugisse satis fuerit. Latione cruore 
insuper externas petitis perfundere terras?' 
haec dicens Silarum meditantem in proelia telo 
praeuenit. hasta uolans imo sub gutture sedit 
et uitae uocisque uias simul incita clausit.    
440 
Vergilio Caudinus, acerbo Laus Amano 
sternitur. accendunt iras uultusque uirorum 
armorumque habitus noti et uox consona linguae. 
quos ubi nudantis conspexit Hamilcare cretus 
terga fuga, 'State ac nostram ne prodite gentem'    
445 
uociferans subit et conuertit proelia dextra: 
qualis in aestiferis Garamantum feta ueneno 
attollit campis feruenti pastus harena 
colla Paraetonius serpens lateque per auras 
undantem torquet perfundens nubila tabem.    
450 
continuo infesta portantem cuspide uulnus 
impedit anteuolans Herium, cui nobile nomen 
Marrucina domus clarumque Teate ferebat. 
atque illi magnum nitenti et laudibus hostis 
arrecto capuli ad finem manus incita sedit,    
455 
quaerebatque miser morienti lumine fratrem, 
cum iuuenis subit et leto stimulatus acerbo 
Pleminius saeuum mucronem ante ora coruscat 
ac fratrem magno minitans clamore reposcit. 
huic proles Barcae: 'Germanum reddere uero    
460 
si placet, haud renuo. maneant modo foedera nostra: 
Hasdrubalem reuocate umbris. egone aspera ponam 
umquam in Romanos odia, aut mansuescere corda 
nostra sinam, parcamque uiro quem terra crearit 
Itala? tum manes inimico<s> sede repellat    
465 
aeterna socioque abigat me frater Auerno.' 
sic ait et clipei propulsum pondere toto, 
lubrica qua tellus lapsantis sanguine fratris 
fallebat nisus, prosternit et occupat ense. 
extendit labens palmas, Heriumque iacentem    
470 
amplexus, iuncta leniuit morte dolores. 
tum Libys inuadit mixtae certamina turbae 
conuertitque ruens per longum hostilia terga, 
ut cum fulminibus permixta tonitrua mundum 
terrificant, summique labat domus alta parentis:    
475 
omne hominum terris trepidat genus, ipsaque ob ora 
lux atrox micat, et praesens astare uiritim 
creditur intento perculsis Iuppiter igne. 
  Parte alia, ceu sola forent discrimina campo 
quo mis<c>eret agens truculentum Scipio Martem,    
480 
aspera pugna nouas uaria sub imagine leti 
dat formas. hic ense iacet prostratus adacto, 
hic saxo perfracta gemit lacrimabilis ossa, 
ast hos, turpe, pauor fusos proiecit in ora, 
horum aduersa dedit Gradiuo pectora uirtus.    
485 
ipse super strages ductor Rhoeteius instat, 
qualis apud gelidum currus quatit altior Hebrum 
et Geticas soluit feruenti sanguine Mauors 
laetus caede niues, glaciemque Aquilonibus actam 
perrumpit stridens sub pondere belliger axis.    
490 
iamque ardore truci lustrans fortissima quaeque 
nomina obit ferro. claris spectata per orbem 
stragibus occumbit late inter tela iuuentus: 
qui muros rapuere tuos miserasque nefandi 
principium belli fecere, Sagunte, ruinas,    
495 
qui sacros, Trasimenne, lacus, Phaethontia quique 
polluerant tabo stagna, ac fiducia tanta 
quos tulit, ut superum regi soliumque domosque 
irent direptum: mactantur comminus uno 
exitio, redduntque animas, temerata fereba<n>t    
500 
qui secreta deum et primo<s> reserasse negatas 
gressibus humanis Alpis. formidinis huius 
plena acies propere retro exanimata ruebat: 
haud secus ac tectis urbis Vulcania pestis 
cum sese infudit, rapidusque incendia flatus    
505 
uentilat et uolucris spargit per culmina flammas, 
attonitum erumpit subita formidine uulgus, 
lateque ut capta passim trepidatur in urbe. 
  Verum ubi cunctari taedet dispersa uirorum 
proelia sectantem et leuiori Marte teneri,    
510 
omnes in causam belli auctoremque malorum 
uertere iam uires tandem placet. Hannibal unus 
dum restet, non, si muris Carthaginis ignis 
subdatur caesique cadant exercitus omnis, 
profectum Latio. contra, si concidat unus,    
515 
nequiquam fore Agenoreis cuncta arma uirosque. 
illum igitur lustrans circumfert lumina campo 
rimaturque ducem. iuuat in certamina summa 
ferre gradum, cuperetque uiro concurrere, tota 
spectante Ausonia. celsus clamore feroci    
520 
prouocat increpitans hostem et noua proelia poscit. 
  Quas postquam audiuit uoces conterrita Iuno, 
ne Libyci ducis impauidas ferrentur ad aures, 
effigiem informat Latiam propereque coruscis 
attollit cristis, addit clipeumque iubasque    
525 
Romulei ducis atque umeris imponit honorem 
fulgentis saguli, dat gressum habitusque cientis 
proelia et audacis adicit sine corpore motus. 
tum par effigies fallacis imagine uana 
cornipedis moderanda cito per deuia passu    
530 
belligerae datur ad speciem certaminis umbrae. 
sic Poeni ducis ante oculos exultat et ultro 
Scipio Iunoni simulatus tela coruscat. 
at, uiso laetus rectore ante ora Latino 
et tandem propius sperans ingentia, Poenus    
535 
quadrupedi citus imponit uelocia membra 
et iacit aduersam properati turbinis hastam. 
dat terga et campo fugiens uolat ales imago 
tramittitque acies. tum uero, ut uictor et alti 
iam compos uoti, ferrata calce cruentat    
540 
cornipedem et largas Poenus quatit asper habenas: 
'Quo fugis, oblitus nostris te cedere regnis? 
nulla tibi Libyca latebra est, o Scipio, terra.' 
haec ait et stricto sequitur mucrone uolantem, 
donec longinquo frustratum duxit in arua    
545 
diuersa spatio procul a certamine pugnae. 
tum fallax subito simulacrum in nubila cessit. 
fulmineus ductor 'Quisnam se numine caeco 
composuit nobis' inquit 'deus? aut latet idem 
cur monstro? tantumne obstat mea gloria diuis?    
550 
sed non auelles umquam, quicumque secundus 
caelicolum stas Ausoniae, non artibus hostem 
eripies uerum nobis.' frena inde citati 
conuertit furibundus equi campumque petebat, 
cum subito occultae pestis conlapsa tremore    
555 
cornipedis moles ruit atque efflauit anhelo 
pectore Iunonis curis in nubila uitam. 
tum uero impatiens 'Vestra est haec altera, uestra 
fraus,' inquit 'superi: non fallitis. aequore mersum 
texissent scopuli, pelagusque hausisset et undae!    
560 
anne huic seruabar leto? mea signa secuti, 
quis pugnae auspicium dedimus, caeduntur, et absens 
accipio gemitus uocesque ac uerba uocantum 
Hannibalem. quis nostra satis delicta piabit 
Tartareus torrens?' simul haec fundebat et una    
565 
spectabat dextram ac leti feruebat amore. 
  Tunc Iuno, miserata uirum, pastoris in ora 
uertitur ac siluis subito procedit opacis 
atque his adloquitur uersantem ingloria fata: 
'Quaenam te siluis accedere causa subegit    
570 
armatum nostris? num dura ad proelia tendis, 
magnus ubi Ausoniae reliquos domat Hannibal armis? 
si uelox gaudes ire et compendia grata 
sunt tibi, uicino in medios te tramite ducam.' 
adnuit atque onerat promissis pectora largis    
575 
pastoris patresque docet Carthaginis altae 
magna repensuros, nec se leuiora daturum. 
praecipitem et uasto superantem proxima saltu 
circumagit Iuno ac fallens regione uiarum 
non gratam inuito seruat celata salutem.    
580 
  Interea Cadmea manus, deserta pauensque, 
non ullum Hannibalem, nusquam certamina cernit 
saeui nota ducis. pars ferro occumbere credunt, 
pars damnasse aciem et diuis cessisse sinistris. 
ingruit Ausonius uersosque agit aequore toto    
585 
rector. iamque ipsae trepidant Carthaginis arces: 
impletur terrore uago cuncta Africa pulsis 
agminibus, uolucrique fuga sine Marte ruentes 
tendunt attonitos extrema ad litora cursus 
ac Tartessiacas profugi sparguntur in oras;    
590 
pars Batti petiere domos, pars flumina Lagi. 
sic ubi, ui caeca tandem deuictus, ad astra 
euomuit pastos per saecula Vesbius ignis 
et pelago et terris fusa est Vulcania pestis, 
uidere Eoi, monstrum admirabile, Seres    
595 
lanigeros cinere Ausonio canescere lucos. 
  At fessum tumulo tandem regina propinquo 
sistit Iuno ducem, facies unde omnis et atrae 
apparent admota oculis uestigia pugnae. 
qualem Gargani campum Trebiaeque paludem    
600 
et Tyrrhena uada et Ph<a>et<h>ontis uiderat amnem 
strage uiru<m> undantem, talis, miserabile uisu, 
prostratis facies aperitur dira maniplis. 
tunc superas Iuno sedes turbata reuisit. 
iamque propinquabant hostes tumuloque subibant,    
605 
cum secum Poenus: 'Caelum licet omne soluta 
in caput hoc compage ruat terraeque dehiscant, 
non ullo Cannas abolebis, Iuppiter, aeuo, 
decedesque prius regnis, quam nomina gentes 
aut facta Hannibalis sileant. nec deinde relinquo    
610 
securam te, Roma, mei, patriaeque superstes 
ad spes armorum uiuam tibi. nam modo pugna 
praecellis, resident hostes: mihi satque superque 
ut me Dardaniae matres atque Itala tellus, 
dum uiuam, expectent nec pacem pectore norint.'    
615 
sic rapitur paucis fugientum mixtus, et altos 
inde petit retro montis tutasque latebras. 
  Hic finis bello. reserantur protinus arces 
Ausonio iam sponte duci. iura improba adempta 
armaque, et incisae leges, opibusque superbis    
620 
uis fracta, et posuit gestatas belua turris. 
excelsae tum saeua rates spectacula Poenis 
flammiferam accepere facem, subitaque procella 
arserunt maria, atque expauit lumina Nereus. 
  Mansuri compos decoris per saecula rector,    
625 
deuictae referens primus cognomina terrae, 
securus sceptri, repetit per caerula Romam 
et patria inuehitur sublimi tecta triumpho. 
ante Syphax feretro residens captiua premebat 
lumina, et auratae seruabant colla catenae,    
630 
hic Hannon clarique genus Phoenissa iuuenta 
et Macetum primi atque incocti corpora Mauri, 
tum Nomades notusque sacro, cum lustrat harenas, 
Hammoni Garamas et semper naufraga Syrtis. 
mox uictas tendens Carthago ad sidera palmas    
635 
ibat et effigies orae iam lenis Hiberae, 
terrarum finis Gades ac laudibus olim 
terminus Herculeis Calpe Baetesque lauare 
solis equos dulci consuetus fluminis unda, 
frondosumque apicem subigens ad sidera mater    
640 
bellorum fera Pyrene nec mitis Hiberus, 
cum simul inlidit ponto, quos attulit, amnes. 
sed non ulla magis mentesque oculosque tenebat, 
quam uisa Hannibalis campis fugientis imago. 
ipse astans curru atque auro decoratus et ostro    
645 
Martia praebebat spectanda Quiritibus ora, 
qualis odoratis descendens Liber ab Indis 
egit pampineos frenata tigride currus; 
aut cum Phlegraeis, confecta mole Gigantum, 
incessit campis tangens Tirynthius astra.    
650 
salue, inuicte parens, non concessure Quirino 
laudibus ac meritis non concessure Camillo: 
nec uero, cum te memorat de stirpe deorum, 
prolem Tarpei mentitur Roma Tonantis.
 

 
	 
		 Silius 
		 The Latin Library 
		 The Classics Page