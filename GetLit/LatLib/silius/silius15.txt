Silius, Liber XV
		 

		 
		 
	 
	
 

 SILIUS ITALICUS PUNICA LIBER DECIMUS QUINTUS
 

 

 
At noua Romuleum carpebat cura senatum, 
quis trepidas gentes Martemque subiret Hiberum 
attritis rebus. geminus iacet hoste superbo 
Scipio, belligeri, Mauortia pectora, fratres. 
hinc metus, in Tyrias ne iam Tartessia leges 
concedat tellus propioraque bella pauescat. 
anxia turba patrum quasso medicamina maesti 
imperio circumspectant diuosque precantur 
qui laceris ausit ductor succedere castris. 
Absterret iuuenem patrios patruique piare 
optantem manes tristi conterrita luctu 
et reputans annos cognato sanguine turba. 
si gentem petat infaustam, inter busta suorum 
decertandum hosti, qui fregerit arma duorum, 
qui consulta, ducum ac flagret meliore Gradiuo. 
nec promptum teneris immania bella lacertis 
moliri regimenque rudi deposcere in aeuo. 
Has lauri residens iuuenis uiridante sub umbra 
aedibus extremis uoluebat pectore curas, 
cum subito adsistunt dextra laeuaque per auras 
allapsae, haud paulum mortali maior imago, 
hinc Virtus, illinc uirtuti inimica Voluptas. 
altera Achaemenium spirabat uertice odorem 
ambrosias diffusa comas et ueste refulgens 
ostrum qua fuluo Tyrium suffuderat auro; 
fronte decor quaesitus acu, lasciuaque crebras 
ancipiti motu iaciebant lumina flammas. 
alterius dispar habitus: frons hirta nec umquam 
composita mutata coma, stans uultus, et ore 
incessuque uiro propior laetique pudoris 
celsa umeros niueae fulgebat stamine pallae. 
Occupat inde prior promissis fisa Voluptas: 
"quis furor hic, non digne puer, consumere bello 
florem aeui? Cannaene tibi grauiorque palude 
Maeonius Stygia lacus excessere Padusque? 
quem tandem ad finem bellando fata lacesses? 
tune etiam temptare paras Atlantica regna 
Sidoniasque domos? moneo, certare periclis 
desine et armisonae caput obiectare procellae. 
ni fugis hos ritus, Virtus te saeua iubebit 
per medias uolitare acies mediosque per ignes. 
haec patrem patruumque tuos, haec prodiga Paulum, 
haec Decios Stygias Erebi detrusit ad undas 
dum cineri titulum memorandaque nomina bustis 
praetendit nec sensurae, quod gesserit, umbrae. 
at si me comitere, puer, non limite duro 
iam tibi decurrat concessi temporis aetas. 
haud umquam trepidos abrumpet bucina somnos, 
non glaciem Arctoam, non experiere furentis 
ardorem Cancri nec mensas saepe cruento 
gramine compositas. aberunt sitis aspera et haustus 
sub galea puluis plenique timore labores. 
sed current albusque dies horaeque serenae, 
et molli dabitur uictu sperare senectam. 
quantas ipse deus laetos generauit in usus 
res homini plenaque dedit bona gaudia dextra! 
atque idem, exemplar lenis mortalibus aeui, 
imperturbata placidus tenet otia mente. 
illa ego sum, Anchisae Venerem Simoentis ad undas 
quae iunxi, generis uobis unde editus auctor. 
illa ego sum, uerti superum quae saepe parentem 
nunc auis in formam, nunc torui in cornua tauri. 
huc aduerte aures. currit mortalibus aeuum, 
nec nasci bis posse datur. fugit hora, rapitque 
Tartareus torrens ac secum ferre sub umbras, 
si qua animo placuere, negat. quis luce suprema 
dimisisse meas sero non ingemit horas?" 
Postquam conticuit finisque est addita dictis, 
tum Virtus "quasnam iuuenem florentibus" inquit 
"pellicis in fraudes annis uitaeque tenebras, 
cui ratio et magnae caelestia semina mentis 
munere sunt concessa deum? mortalibus alti 
quantum caelicolae, tantundem animalibus isti 
praecellunt cunctis. tribuit namque ipsa minores 
hos terris Natura deos; sed foedere certo 
degeneres tenebris animas damnauit Auernis. 
at quis aetherii seruatur seminis ortus, 
caeli porta patet. referam quid cuncta domantem 
Amphitryoniaden? quid, cui, post Seras et Indos 
captiuo Liber cum signa referret ab Euro 
Caucaseae currum duxere per oppida tigres? 
quid suspiratos magno in discrimine nautis 
Ledaeos referam fratres uestrumque Quirinum? 
nonne uides, hominum ut celsos ad sidera uultus 
sustulerit deus ac sublimia finxerit ora 
cum pecudes uolucrumque genus formasque ferarum 
segnem atque obscenam passim strauisset in aluum? 
ad laudes genitum, capiat si munera diuum 
felix ad laudes hominum genus. huc, age, paulum 
aspice (nec longe repetam), modo Roma minanti 
impar Fidenae contentaque crescere asylo 
quo sese extulerit dextris; idem aspice, late 
florentes quondam luxus quas uerterit urbes. 
quippe nec ira deum tantum nec tela nec hostes, 
quantum sola noces animis illapsa, Voluptas. 
Ebrietas tibi foeda comes, tibi Luxus et atris 
circa te semper uolitans Infamia pennis; 
mecum Honor ac Laudes et laeto Gloria uultu 
et Decus ac niueis Victoria concolor alis. 
me cinctus lauro producit ad astra Triumphus. 
casta mihi domus et celso stant colle penates; 
ardua saxoso perducit semita cliuo. 
asper principio (neque enim mihi fallere mos est) 
prosequitur labor. annitendum intrare uolenti, 
nec bona censendum, quae Fors infida dedisse 
atque eadem rapuisse ualet. mox celsus ab alto 
infra te cernes hominum genus. omnia contra 
experienda manent, quam spondet blanda Voluptas. 
stramine proiectus duro patiere sub astris 
insomnes noctes frigusque famemque domabis. 
idem iustitiae cultor, quaecumque capesses, 
testes factorum stare arbitrabere diuos. 
tunc, quotiens patriae rerumque pericula poscent, 
arma feres primus, primus te in moenia tolles 
hostica nec ferro mentem uincere nec auro. 
hinc tibi non Tyrio uitiatas murice uestes 
nec donum deforme uiro fragrantis amomi, 
sed dabo, qui uestrum saeuo nunc Marte fatigat 
imperium, superare manu laurumque superbam 
in gremio Iouis excisis deponere Poenis." 
Quae postquam cecinit sacrato pectore Virtus, 
exemplis laetum uultuque audita probantem 
conuertit iuuenem. sed enim indignata Voluptas 
non tenuit uoces. "nil uos iam demoror ultra" 
exclamat; "uenient, uenient mea tempora quondam, 
cum docilis nostris magno certamine Roma 
seruiet imperiis et honos mihi habebitur uni." 
sic quassans caput in nubes se sustulit atras. 
At iuuenis plenus monitis ingentia corde 
molitur iussaeque calet uirtutis amore. 
ardua rostra petit nullo fera bella uolente 
et grauia ancipitis deposcit munera Martis. 
arrecti cunctorum animi. pars lumina patris, 
pars credunt toruos patrui reuirescere uultus. 
sed quamquam instinctis tacitus tamen aegra pericli 
pectora subrepit terror, molemque pauentes 
expendunt belli, et numerat fauor anxius annos. 
Dumque ea confuso percenset murmure uulgus, 
ecce per obliquum caeli squalentibus auro 
effulgens maculis ferri inter nubila uisus 
anguis et ardenti radiare per aera sulco 
quaque ad caeliferi tendit plaga litus Atlantis, 
perlabi resonante polo. bis terque coruscum 
addidit augurio fulmen pater, et uaga late 
per subitum moto strepuere tonitrua mundo. 
tum uero capere arma iubent genibusque salutant 
summissi augurium: hac iret, qua ducere diuos 
perspicuum et patrio monstraret semita signo. 
Certatim comites rerum bellique ministros 
agglomerant sese atque acres sociare labores 
exposcunt, laudumque loco est isdem esse sub armis. 
tum noua caeruleum descendit classis in aequor. 
it comes Ausonia atque in terras transit Hiberas, 
ut, cum saeua fretis immisit proelia, Corus 
Isthmon curuata sublime superiacit unda 
et spumante ruens per saxa gementia fluctu 
Ionium Aegaeo miscet mare. celsus in arma 
emicat ac prima stans Scipio puppe profatur: 
"diue tridentipotens, cuius maria ire per alta 
ordimur, si iusta paro, decurrere classi 
da, pater, ac nostros ne sperne iuuare labores. 
per pontum pia bella ueho." leuis inde secunda 
aspirans aura propellit carbasa flatus. 
iamque agiles, Tyrrhena sonant qua caerula, puppes 
Ausonium euasere latus Ligurumque citatis 
litora tramittunt proris. hinc gurgite ab alto 
tellurem procul irrumpentem in sidera cernunt, 
aerias Alpes. occurrunt moenia Grais 
condita Massiliae. populis haec cincta superbis, 
barbarus immani cum territet accola ritu, 
antiquae morem patriae cultumque habitumque 
Phocais armiferas inter tenet hospita gentes. 
hinc legit Ausonius sinuatos gurgite ductor 
anfractus pelagi. nemoroso uertice celsus 
apparet collis, fugiuntque in nubila siluae 
Pyrenes, tunc Emporiae ueteresque per ortus 
Graiorum uulgus, tunc hospita Tarraco Baccho. 
considunt portu. securae gurgite clauso 
stant puppes, positusque labor terrorque profundi. 
Nox similes morti dederat placidissima somnos. 
uisa uiro stare effigies ante ora parentis 
atque hac aspectu turbatum uoce monere: 
"nate, salus quondam genitoris, nate, parentis 
et post fata decus, bellorum dira creatrix 
euastanda tibi tellus, et caede superbi 
ductores Libyae cauta uirtute domandi, 
qui sua nunc trinis diducunt agmina castris. 
si conferre manum libeat coeantque uocatae 
hinc atque hinc acies, ualeat quis ferre ruentes 
tergemina cum mole uiros? absiste labore 
ancipiti, sed nec segnis potiora capesse. 
urbs colitur Teucro quondam fundata uetusto, 
nomine Carthago. Tyrius tenet incola muros. 
ut Libyae sua, sic terris memorabile Hiberis 
haec caput est. non ulla opibus certauerit auri, 
non portu celsoue situ, non dotibus arui 
uberis aut agili fabricanda ad tela uigore. 
inuade auersis, nate, hanc ductoribus urbem. 
nulla acies famae tantum praedaeue pararit." 
Talia monstrabat genitor propiusque monebat, 
cum iuuenem sopor et dilapsa reliquit imago. 
surgit et infernis habitantia numina lucis 
ac supplex patrios compellat nomine manes: 
"este duces bello et monstratam ducite ad urbem! 
uobis ultor ego et Sarrano murice fulgens 
inferias mittam fusis insignis Hiberis 
et tumulis addam sacros certamine ludos." 
praegreditur celeratque uias et corripit agmen 
pernici rapidum cursu camposque fatigat. 
sic, ubi prosiluit Pisaeo carcere praeceps, 
non solum ante alios, sed enim, mirabile dictu, 
ante suos it uictor equus, currumque per auras 
haud ulli durant uisus aequare uolantem. 
Iamque Hyperionia lux septima lampade surgens 
sensim attollebat propius subeuntibus arces 
urbis et admoto crescebant culmina gressu. 
at pelago uectus seruata Laelius hora, 
quam dederat ductor subigendae ad moenia classi, 
a tergo affusis cingebat tecta carinis. 
Carthago impenso naturae adiuta fauore 
excelsos tollit pelago circumflua muros. 
artatas ponti fauces modica insula claudit, 
qua Titan ortu terras aspergit Eoo. 
at qua prospectat Phoebi iuga sera cadentis, 
pigram in planitiem stagnantes egerit undas, 
quas auget ueniens refluusque reciprocat aestus. 
sed gelidas a fronte sedet sublimis ad Arctos 
urbs imposta iugo pronumque excurrit in aequor 
et tuta alterno defendit moenia fluctu. 
Audax, ceu plano gradiens uictricia campo 
ferret signa, iugum certabat scandere miles. 
Aris, ductor erat qui contra, amplexus in artis 
auxilium atque excelsa loci, praesaepserat arcem. 
pugnabat natura soli, paruoque superne 
bellantum nisu passim per prona uoluti 
truncato instabiles fundebant corpore uitam. 
uerum ubi concessit pelagi reuolubilis unda 
et fluctus rapido fugiebat in aequora lapsu, 
quaque modo excelsae sulcarant caerula puppes, 
hac impune dabat Nereus transcurrere planta, 
hinc tacite nitens informidatus adire 
ductor Dardanius subitam trahit aequore pubem 
perque undas muris pedes aduolat. inde citati 
a tergo accelerant, qua fisus fluctibus Aris 
incustoditam sine milite liquerat urbem. 
tum prostratus humi, miserandum, uicta catenis 
Poenus colla dedit populumque addixit inermem. 
hanc oriens uidit Titan, cum surgeret, urbem 
uallari castris captamque aspexit eandem 
ocius Hesperio quam gurgite tingeret axem. 
Aurora ingrediens terris exegerat umbras 
principio statuunt aras. cadit ardua taurus 
uictima Neptuno pariter pariterque Tonanti. 
tum merita aequantur donis, ac praemia uirtus 
sanguine parta capit. phaleris hic pectora fulget, 
hic torque aurato circumdat bellica colla, 
ille nitet celsus muralis honore coronae. 
Laelius ante omnes, cui dextera clara domusque, 
ter dena boue et aequorei certaminis alto 
donatur titulo Poenique recentibus armis 
rectoris. tunc hasta uiris, tunc Martia cuique 
uexilla, ut meritum, et praedae libamina dantur. 
Postquam perfectae laudes hominumque deumque, 
captiuae spectantur opes digestaque praeda: 
hoc aurum patribus, bello haec Martique talenta, 
hoc regum donis, diuum hoc ante omnia templis, 
cetera bellantum dextrae pulchroque labori. 
quin etiam accitus populi regnator Hiberi, 
cui sponsa et sponsae defixus in ossibus ardor. 
hanc notam formae concessit laetus ouansque 
indelibata gaudenti uirgine donum. 
tum uacui curis uicino litore mensas 
instituunt festoque agitant conuiuia ludo. 
Laelius effatur: "macte, o uenerande, pudici, 
ductor, macte animi. cedat tibi gloria lausque 
magnorum heroum celebrataque carmine uirtus. 
mille Mycenaeas qui traxit in aequora proras 
rector, et Inachiis qui Thessala miscuit arma, 
femineo socium uiolarunt foedus amore, 
nullaque tum Phrygio steterunt tentoria campo, 
captiuis non plena toris; tibi barbara soli 
sanctius Iliaca seruata est Phoebade uirgo." 
haec atque his paria alterno sermone serebant, 
donec Nox atro circumdata corpus amictu 
nigrantes inuexit equos suasitque quietem. 
Emathio interea tellus Aetola tumultu 
feruebat Macetum subitis perculsa carinis. 
proximus hinc hosti dextras iungebat Acarnan. 
causa noui motus Poenis regique Philippo 
in bellum Ausonium sociatae foedere uires. 
hic gente egregius ueterisque ab origine regni 
Aeacidum sceptris proauoque tumebat Achille. 
ille et nocturnis conterruit Oricon armis 
quaque per Illyricum Taulantius incola litus 
exiguos habitat non ullo nomine muros, 
turbidus incessit telis, ille aequore uectus 
nunc et Phaeacum Thesprotiaque arua lacessens 
Epirum cassis lustrabat futilis ausis, 
nunc et Anactoria signa ostentauit in ora 
Ambraciosque sinus Olpaeaque litora bello 
perfudit rapido. pepulit uada feruida remis 
Leucatae et Phoebi uidit citus Actia templa. 
nec portus Ithacae, Laertia regna, Samenque 
liquit inaccessam fluctuque sonantia cano 
saxa Cephallenum et scopulosis Neriton aruis. 
ille etiam Pelopis sedes et Achaica adire 
moenia praegaudens tristem Calydona Dianae 
Oeneasque domos, Curetica tecta, subibat 
promittens contra Hesperiam sua proelia Grais 
tum lustrata Ephyre Patraeque et regia Pleuron 
Parnasusque biceps Phoeboque loquentia saxa. 
ac saepe ad patrios bello reuocante penates, 
cum modo Sarmaticus regna infestaret Orestis, 
aspera nunc Dolopum uis exundasset in agros, 
incepto tamen haud facilis desistere uano 
belli per Graias umbram circumtulit oras, 
donec nunc pelago, nunc terra exutus omisit 
spem positam in Tyriis et supplex foedera sanxi. 
Dardana nec legem regno accepisse refugit. 
Tunc et Tyndarei Latias fortuna Tarenti 
auxit opes laudemque simul. nam perfida tandem 
urbs Fabio deuicta seni, postremus in armis 
ductoris titulus cauti. sollertia tutum 
tum quoque adepta decus captis sine sanguine muris. 
namque ut compertum, qui Punica signa regebat 
feminea exuri flamma, tacitusque quietae 
exin uirtuti placuit dolus, ire sorori 
(nam castris erat in Rutulis) germanus amatae 
cogitur et magnis muliebria uincere corda 
pollicitis, si reclusas tramittere portas 
concedat Libycus rector, uotique potitus 
euicto Fabius Poeno circumdata telis 
incustodita penetrauit moenia nocte. 
Sed quisnam auersos Phoebum tunc iungere ab urbe 
Romulea dubitaret equos, qui tempore eodem 
Marcellum acciperet letum oppetiisse sub armis? 
moles illa uiri calidoque habitata Gradiuo 
pectora et haud ullis umquam tremefacta periclis, 
heu quantum Hannibalem clara factura ruina, 
procubuere. iacet campis Carthaginis horror 
forsan Scipiadae confecti nomina belli 
rapturus, si quis paulum deus adderet aeuo. 
Collis Agenoreum dirimebat ab aggere uallum 
Ausonio (Dauni Mauors consederat aruis). 
curarum comes et summi Crispinus honoris 
Marcello socius communia bella ciebat. 
ad quem Marcellus: "gestit lustrare propinquas 
mens siluas medioque uiros imponere monti, 
ne Libys occultis tumulum prior occupet ausis. 
si cordi est, te participem, Crispine, laboris 
esse uelim. numquam desunt consulta duobus." 
haec ubi sedere, ardentes attollere sese 
iam dudum certant in equos. Marcellus, ut arma 
aptantem natum aspexit laetumque tumultu 
"uincis" ait "nostros mirando ardore uigores. 
sit praematurus felix labor. urbe Sicana 
qualem te uidi, nondum permitteret aetas 
cum tibi bella, meo tractantem proelia uultu! 
huc, decus, huc, nostrum, lateri te iunge paterno 
et me disce nouum Martem temptare magistro." 
tum pueri colla amplectens sic pauca precatur: 
"summe deum, Libyco faxis de praeside nunc his, 
his umeris tibi opima feram." nec plura, sereno 
sanguineos fudit cum Iuppiter aethere rores 
atque atris arma aspersit non prospera guttis. 
uixdum finitis intrarant uocibus artas 
letiferi collis fauces, cum turba uolucris 
inuadunt Nomades iaculis nimboque feruntur 
aetherio similes caeca fundente latebra 
armatos in bella globos. circumdata postquam 
nil restare uidet uirtus, quod debeat ultra 
iam superis, magnum secum portare sub umbras 
nomen mortis auet. tortae nunc eminus hastae 
altius insurgit, nunc saeuit comminus ense. 
forsan et enasset rapidi freta saeua pericli, 
ni telum aduersos nati uenisset in artus. 
tum patriae tremuere manus, laxataque luctu 
fluxerunt rigidis arma infelicia palmis. 
obuia nudatum tramittit lancea pectus, 
labensque impresso signauit gramina mento. 
At postquam Tyrius saeua inter proelia ductor 
infixum aduerso uidit sub pectore telum, 
immane exclamat: "Latias, Carthago, timere 
desine iam leges. iacet exitiabile nomen, 
Ausonii columen regni. sed dextera nostrae 
tam similis non obscuras mittatur ad umbras. 
magnanima inuidia uirtus caret." alta sepulcri 
protinus exstruitur caeloque educitur ara. 
conuectant siluis ingentia robora. credas 
Sidonium cecidisse ducem. tum tura dapesque 
et fasces clipeusque uiri, pompa ultima, fertur. 
ipse facem subdens "laus" inquit "parta perennis. 
Marcellum abstulimus Latio. deponere forsan 
gens Italum tandem arma uelit. uos ite superbae 
exsequias animae et cinerem donate supremi 
muneris officio; numquam hoc tibi, Roma, negabo." 
alterius par atque eadem fortuna laborum 
consulis: exanimum sonipes ad signa reuexit. 
Talia in Ausonia. sed non et talis Hiberis 
armorum euentus campis. Carthaginis omnes 
per subitum raptae pernix uictoria late 
terruerat gentes. ducibus spes una salutis, 
si socias iungant uires. ingentibus orsum 
auspiciis iuuenem, ceu patria gestet in armis 
fulmina, sublimi uallatam uertice montis 
et scopulis urbem, cumulatam strage uirorum 
non toto rapuisse die, qua Martius ille 
Hannibal in terra consumpto uerterit anno 
nec pube aequandam nec opum ubertate Saguntum. 
Proximus applicito saxosis aggere siluis 
tendebat fratris spirans ingentia facta 
Hasdrubal. hic robur mixtusque rebellibus Afris 
Cantaber, hic uolucri Mauro pernicior Astur; 
tantaque maiestas terra rectoris Hibera, 
Hannibalis quantus Laurenti terror in ora. 
forte dies priscum Tyriis sollemnis honorem 
rettulerat, quo primum orsi Carthaginis altae 
fundamenta nouam coepere mapalibus urbem, 
et laetus repetens gentis primordia ductor 
festa coronatis agitabat gaudia signis 
pacificans diuos. fraternum laena nitebat 
demissa ex umeris donum, quam foederis arti 
Trinacrius Libyco rex inter munera pignus 
miserat, Aeoliis gestatum insigne tyrannis. 
aurata puerum rapiebat ad aethera penna 
per nubes aquila intexto librata uolatu. 
antrum ingens iuxta, quod acus simulauit in ostro, 
Cyclopum domus. hic recubans manantia tabo 
corpora letifero sorbet Polyphemus hiatu. 
circa fracta iacent excussaque morsibus ossa. 
ipse manu extenta Laertia pocula poscit 
permiscetque mero ructatos ore cruores. 
Conspicuus Siculi Tyrius subteminis arte 
gramineas pacem superum poscebat ad aras. 
ecce inter medios hostilia nuntius arma 
quadrupedante inuectus equo aduentare ferebat. 
turbatae mentes, imperfectusque deorum 
cessit honos. ruptis linquunt altaria sacris. 
clauduntur uallo, tenuemque ut roscida misit 
lucem Aurora polo, rapiunt certamina Martis. 
audax Scipiadae stridentem Sabbura cornum 
excepit, geminaeque acies uelut omine motae. 
exclamat Latius ductor: "prima hostia uobis, 
sacrati manes, campo iacet. en age, miles, 
in pugnam et caedes, qualis spirantibus ire 
adsueras ducibus, talis rue." dumque ea fatur, 
incumbunt. Myconum Laenas Cirtamque Latinus 
et Thysdrum Maro et incestum Catilina Nealcen 
germanae thalamo obtruncat. cadit obuius acri 
Cartalo Nasidio, Libycae regnator harenae. 
te quoque Pyrenes uidit conterrita tellus 
permixtum Poenis et uix credenda furentem, 
magnum Dardaniae, Laeli, decus, omnia felix 
cui natura dedit nullo renuente deorum. 
ille foro auditus, cum dulcia soluerat ora, 
aequabat Pyliae Neleia mella senectae, 
ille, ubi suspensi patres et curia uocem 
posceret, ut cantu ducebat corda senatus; 
idem, cum subitum campo perstrinxerat aures 
murmur triste tubae, tanto feruore ruebat 
in pugnam atque acies, ut natum ad sola liqueret 
bella. nihil uitae peragi sine laude placebat. 
tunc effurtiua tractantem proelia luce 
deiecit Galam. sacris Carthaginis illum 
supposito mater partu subduxerat olim; 
sed stant nulla diu deceptis gaudia diuis. 
tunc Alabim Maurumque Dracen demisit ad umbras, 
femineo clamore Dracen extrema rogantem. 
huius ceruicem gladio inter uerba precesque 
amputat. absciso durabant murmura collo. 
At non ductori Libyco par ardor in armis. 
frondosi collis latebras ac saxa capessit 
auia, nec caedes extremaue damna mouebant 
agminis. Italiam profugus spectabat et Alpes, 
praemia magna fugae. tacitum dat tessera signum 
dimissa in colles pugna siluasque ferantur 
dispersi et summam, quicumque euaserit, arcem 
Pyrenes culmenque petat. tum primus honore 
armorum exuto et parma celatus Hibera 
in montes abit atque uolens palantia linquit 
agmina. desertis Latius uictricia signa 
immittit miles castris (non urbe recepta 
plus ulla partum praedae) tenuitque moratas 
a caede, ut Libycus ductor prouiderat, iras, 
fluminei ueluti deprensus gurgitis undis 
auulsa parte inguinibus causaque pericli 
enatat intento praedae fiber auius hoste. 
Impiger occultis Poenus postquam abditur umbris 
saxosae fidens siluae, maiora petuntur 
rursus bella retro et superari certior hostis. 
Pyrenes tumulo clipeum cum carmine figunt: 
HASDRVBALIS SPOLIVM GRADIVO SCIPIO VICTOR. 
Terrore interea posito trans ardua montis 
Bebrycia populos armabat Poenus in aula 
mercandi dextras largus belloque parata 
prodigere in bellum facilis. praemissa feroces 
augebant animos argenti pondera et auri 
parta metalliferis longo discrimine terris. 
hinc noua complerunt haud tardo milite castra 
uenales animae, Rhodani qui gurgite gaudent, 
quorum serpit Arar per rura pigerrimus undae. 
iamque hieme affecta mitescere coeperat annus. 
inde iter ingrediens rapidum per Celtica rura 
miratur domitas Alpes ac peruia montis 
ardua et Herculeae quaerit uestigia plantae 
germanique uias diuinis comparat ausis. 
Vt uero uentum in culmen castrisque resedit 
Hannibalis, "quos Roma," inquit "quos altius, oro, 
attollit muros, qui post haec moenia fratri 
uicta meo stent incolumes? sit gloria dextrae 
felix tanta precor, neue usque ad sidera adisse 
inuideat laeuus nobis deus." agmine celso 
inde alacer, qua munitum decliuis ab alto 
agger monstrat iter, properatis deuolat armis. 
non tanto strepuere metu primordia belli. 
nunc geminum Hannibalem, nunc iactant bina coire 
hinc atque hinc castra et pastos per prospera bella 
sanguine ductores Italo coniungere Martem 
et duplicare acies. uenturum ad moenia cursu 
hostem praecipiti et uisurum haerentia porta 
spicula Elissaeis nuper contorta lacertis. 
His super infrendens sic secum Oenotria Tellus: 
"tantone (heu superi!) spernor contempta furore 
Sidoniae gentis, quae quondam sceptra timentem 
nati Saturnum nostris considere in oris 
et regnare dedi? decima haec iam uertitur aestas, 
ex quo proterimur. iuuenis, cui sola supersunt 
in superos bella, extremo de litore rapta 
intulit arma mihi temeratisque Alpibus ardens 
in nostros descendit agros. quot corpora texi 
caesorum stratis totiens deformis alumnis! 
nulla mihi floret bacis felicibus arbor 
immatura seges rapido succiditur ense 
culmina uillarum nostrum delapsa feruntur 
in gremium foedantque suis mea regna ruinis. 
hunc etiam, uastis qui nunc sese intulit oris, 
perpetiar miseras quaerentem exurere belli 
reliquias? tum me scindat uagus Afer aratro, 
et Libys Ausoniis commendet semina sulcis 
ni cuncta, exsultant quae latis agmina campis, 
uno condiderim tumulo." dum talia uersat 
et thalamos claudit Nox atra deumque hominumque, 
tendit Amyclaei praeceps ad castra nepotis. 
is tum Lucanis cohibentem finibus arma 
Poenum uicini seruabat caespite ualli. 
hic iuuenem aggreditur Latiae telluris imago: 
"Clausorum decus atque erepto maxima Romae 
spes Nero Marcello, rumpe atque expelle quietem. 
magnum aliquid tibi, si patriae uis addere fatis, 
audendum est, quod depulso quoque moenibus hoste 
uictores fecisse tremant. fulgentibus armis 
Poenus inundauit campos, qua Sena relictum 
Gallorum a populis seruat per saecula nomen. 
ni propere alipedes rapis ad certamina turmas, 
serus deletae post auxiliabere Romae. 
surge, age, fer gressus. patulos regione Matauri 
damnaui tumulis Poenorum atque ossibus agros." 
his dictis abit atque abscedens uisa pauentem 
attrahere et fractis turmas propellere portis. 
Rumpit flammato turbatus corde soporem 
ac supplex geminas tendens ad sidera palmas 
Tellurem Noctemque et caelo sparsa precatur 
astra ducemque uiae tacito sub lumine Phoeben. 
inde legit dignas tanta ad conamina dextras, 
quaque iacet superi Larinas accola ponti, 
qua duri bello gens Marrucina fidemque 
exuere indocilis sociis Frentanus in armis, 
tum qua uitiferos domitat Praetutia pubes 
laeta laboris agros, et penna et fulmine et undis 
hibernis et Achaemenio uelocior arcu 
euolat. hortator sibi quisque "age, perge, salutem 
Ausoniae ancipites superi et, stet Roma cadatne, 
in pedibus posuere tuis" clamantque ruuntque. 
hortandi genus acer habet praecedere ductor. 
illum augent cursus annisi aequare sequendo 
atque indefessi noctemque diemque feruntur. 
At Roma aduersi tantum et mala gliscere belli 
accipiens trepidare metu nimiumque Neronem 
sperauisse queri atque uno sibi uulnere posse 
auferri restantem animam. non arma nec aurum 
nec pubem nec, quem fundat, superesse cruorem. 
scilicet Hasdrubalem inuadat, qui ad proelia soli 
Hannibali satis esse nequit? iam rursus, ubi arma 
auertisse suo cognorit deuia uallo, 
haesurum portis Poenum. uenisse, superbo 
qui fratri certet, cui maxima gloria cedat 
urbis deletae. fremit amens corde sub imo 
ordo patrum ac magno interea meditatur amore 
seruandi decoris, quonam se fine minanti 
seruitio eripiat diuosque euadat iniquos. 
hos inter gemitus obscuro noctis opacae 
succedit castris Nero, quae coniuncta feroci 
Liuius Hasdrubali uallo custode tenebat. 
belliger is quondam scitusque accendere Martem 
floruerat primo clarus pugnator in aeuo. 
mox falso laesus non aequi crimine uulgi 
secretis ruris tristes absconderat annos. 
sed postquam grauior moles terrorque periclo 
poscebat propiore uirum, reuocatus ad arma 
tot caesis ducibus patriae donauerat iram. 
At non Hasdrubalem fraudes latuere recentum 
armorum, quamquam tenebris nox texerat astus. 
pulueris in clipeis uestigia uisa mouebant 
et, propen signum accursus, sonipesque uirique 
substricti corpus. bis clarum, bucina, signum 
praeterea gemino prodebat iuncta magistro 
castra regi. uerum fratri si uita supersit, 
qui tandem licitum socias coniungere uires 
consulibus? sed enim solum, dum uera patescant, 
cunctandi restare dolum Martemque trahendi. 
nec consulta fugae segni formidine differt. 
Nox, somni genetrix, mortalia pectora curis 
purgarat, tenebraeque horrenda silentia alebant. 
erepit suspensa ferens uestigia castris 
et muta elabi tacito iubet agmina passu. 
illunem nacti per rura tacentia noctem 
accelerant uitantque sonos; sed percita falli 
sub tanto motu Tellus nequit. implicat actas 
caeco errore uias umbrisque fauentibus arto 
circumagit spatio sua per uestigia ductos. 
nam qua curuatas sinuosis flexibus amnis 
obliquat ripas refluoque per aspera lapsu 
in sese redit, hac casso ducente labore 
exiguum inuoluunt frustratis gressibus orbem, 
inque errore uiae tenebrarum munus ademptum. 
Lux surgit panditque fugam. ruit acer apertis 
turbo equitum portis, atque omnes ferrea late 
tempestas operit campos. nondum arma manusque 
permixtae, iam tela bibunt praemissa cruorem. 
hinc iussae Poenum fugientem sistere pennae 
Dictaeae uolitant, hinc lancea turbine nigro 
fert letum cuicumque uiro, quem prenderit ictus. 
deponunt abitus curam trepidique coactas 
constituunt acies et spes ad proelia uertunt. 
Ipse inter medios (nam rerum dura uidebat) 
Sidonius ductor tergo sublimis ab alto 
quadrupedantis equi tendens uocemque manusque: 
"per decora extremo uobis quaesita sub axe, 
per fratris laudes oro, uenisse probemus 
germanum Hannibalis. Latio Fortuna laborat 
aduersis documenta dare atque ostendere, quantus 
uerterit in Rutulos domitor telluris Hiberae 
suetus ad Herculeas miles bellare columnas. 
forsitan et pugnas ueniat germanus in ipsas. 
digna uiro, digna, obtestor, spectacula pleno 
corporibus properate solo. quicumque timeri 
dux bello poterat, fratri iacet. unica nunc spes, 
e poena ac latebris infracto Liuius aeuo, 
damnatum, offertur uobis, caput. ite agite, oro, 
sternite ductorem, cum quo concurrere fratri 
sit pudor, et turpi finem donate senectae." 
At contra Nero: "quid cessas clusisse labores 
ingentis belli? pedibus tibi gloria, miles, 
parta ingens. nunc accumula coepta ardua dextra. 
heu temere abducto liquisti robore castra, 
ni factum absoluit uictoria. praecipe laudem. 
aduentu cecidisse tuo memorabitur hostis." 
Parte alia insignis nudatis casside canis 
Liuius: "huc, iuuenes, huc me spectate ruentem 
in pugnas, quantumque meus patefecerit ensis, 
tantum intrate loci et tandem praecludite ferro 
iam nimium patulas Poenis grassantibus Alpes. 
quod ni ueloci prosternimus agmina Marte 
et fulmen subitum Carthaginis Hannibal adsit, 
qui deus infernis quemquam nostrum eximat umbris?" 
hinc galea capite accepta dicta horrida ferro 
sancit et obtectus senium fera proelia miscet. 
illum per cuneos et per densissima campi 
corpora tot dantem leto, quot spicula torsit, 
turbati fugere Macae, fugere feroces 
Autololes Rhodanique comas intonsa iuuentus. 
Fatidicis Nabis ueniens Hammonis harenis 
improba miscebat securus proelia fati 
ceu tutante deo ac patriis spolia Itala templis 
fixurum uano tumidus promiserat ore. 
ardebat gemma Garamantide caerula uestis, 
ut cum sparsa micant stellarum lumina caelo, 
et gemmis galeam clipeumque accenderat auro. 
casside cornigera dependens infula sacros 
prae se terrores diuumque ferebat honorem. 
arcus erat pharetraeque uiro atque incocta cerastis 
spicula et armatus peragebat bella ueneno. 
necnon cornipedis tergo de more repostus 
sustentata genu per campum pondera conti 
Sarmatici prona aduersos urgebat in hostes. 
tum quoque transfixum telo per membra, per arma 
consulis ante oculos magno clamore Sabellum 
asportabat ouans et ouans Hammona canebat. 
non tulit hanc iram tantosque in corde tumores 
barbarico senior telumque intorsit et una 
praedam animamque simul uictori uictor ademit. 
Adsilit audito tristis clamore ruinae 
Hasdrubal et coeptantem Arabum raptare perempto 
gemmiferi spolium cultus auroque rigentes 
exuuias iaculum a tergo perlibrat ad ossa. 
Iam correpta miser geminis uelamina palmis 
carpebat propere et trepidos nudauerat artus: 
concidit ac sacras uestes atque aurea fila 
reddidit exanimo spoliatum lapsus in hostem. 
at Canthus Rutilum, Canthus possessor harenae, 
qua celebre inuicti nomen posuere Philaeni, 
ditem ouium Rutilum obtruncat, cui mille sub altis 
lanigerae balant stabulis. ipse otia molli 
exercens cura gelido nunc flumine soles 
frangebat nimios pecori, nunc laetus in herba 
tondebat niueae splendentia uellera lanae 
aut, pecus e pastu cum sese ad tecta referret, 
noscentes matres spectabat ouilibus agnos. 
occubuit clipei transfixo proditus aere 
et sero ingemuit stabulis exisse paternis. 
Acrius hoc Italum pubes incurrit et urget, 
ut torrens, ut tempestas, ut flamma corusci 
fulminis, ut Borean pontus fugit, ut caua currunt 
nubila, cum pelago caelum permiscuit Eurus. 
´ procerae stabant, Celtarum signa, cohortes, 
prima acies. hos impulsu cuneoque feroci 
laxat uis subita, et fessos errore uiarum 
nec soli faciles longique laboris anhelos 
auertit patrius genti pauor. addere tergo 
hastas Ausonius teloque instare sequaci 
nec donare fugam. cadit uno uulnere Thyrmis, 
non uno Rhodanus, profligatumque sagittae 
lancea deturbat Morinum et iam iamque cadentem. 
cedentes urget totas largitus habenas 
Liuius acer equo et turmis abeuntibus infert 
cornipedem. tunc auersi surgentia colla 
disicit ense Mosae. percussit pondere terram 
cum galea ex alto lapsum caput; at residentem 
turbatus rapuit sonipes in proelia truncum. 
hic Cato (nam medio uibrabat et ipse tumultu) 
"si, primas" inquit "bello cum amisimus Alpes, 
hic iuueni oppositus Tyrio foret! ei mihi quanta 
cessauit Latio dextra, et quot funera Poenis 
donarunt praui suffragia tristia campi!" 
Iamque inclinabant acies, cunctisque pauorem 
Gallorum induerat pauor, et Fortuna ruebat 
Sidonia: ad Rutulos Victoria uerterat alas. 
celsus ceu prima reflorescente iuuenta 
ibat consul ouans, maior maiorque uideri. 
ecce trahens secum canentem puluere turmam 
ductor Agenoreus subit intorquensque lacertis 
tela sonat: "cohibete fugam. cui cedimus hosti? 
nonne pudet? conuersa senex marcentibus annis 
agmina agit. nunc, quaeso, mihi nunc dextera in armis 
degenerat, nostrique piget? mihi Belus auorum 
principium, mihi cognatum Sidonia Dido 
nomen et ante omnes bello numerandus Hamilcar 
est genitor, mihi, cui cedunt montesque lacusque 
et campi atque amnes, frater. me magna secundum 
Carthago putat Hannibali, me Baetis in oris 
aequant germano passae mea proelia gentes." 
talia dum memorat medios ablatus in hostes, 
ut noua conspecti fulserunt consulis arma, 
hastam praepropero nisu iacit. illa per oras 
aerati clipei et loricae tegmina summo 
incidit haud felix umero parceque petitum 
perstrinxit corpus nec multo tincta cruore, 
uana sed optanti promisit gaudia Poeno. 
Turbati Rutuli, confusaque pectora uisu 
terrifico. tunc increpitans conamina consul: 
"femineis laesum uana inter proelia corpus 
unguibus aut palmis credas puerilibus ictum. 
ite, docete, uiri, Romanae uulnera suerint 
quanta afferre manus." tum uero effunditur ingens 
telorum uis, et densa sol uincitur umbra. 
iamque per extentos alterna strage uirorum 
corpora fusa iacent campos demersaque in undam 
iunxerunt cumulo crescente cadauera ripas, 
ut, cum uenatu saltus exercet opacos 
Dictynna et laetae praebet spectacula matri 
aut Pindi nemora excutiens aut Maenala lustrans 
(omnis Naiadum plenis comitata pharetris 
turba ruit, striduntque sagittiferi coryti), 
tum per saxa ferae perque ipsa cubilia fusae, 
per ualles fluuiosque atque antra uirentia musco 
multa strage iacent; exsultat uertice montis 
gratam perlustrans oculis Latonia praedam. 
Audito ante alios senioris uulnere rumpit 
per medios Nero saeuus iter uisaque uirorum 
aequali pugna "quid enim, quid deinde relictumst 
Italiae fatis? hunc si non uincitis hostem, 
Hannibalem uincetis?" ait. ruit ocius amens 
in medios, Tyriumque ducem inter prima frementem 
agmina ut aspexit, rabidi ceu belua ponti 
per longum sterili ad pastus iactata profundo, 
cum procul in fluctu piscem male saucia uidit, 
aestuat et lustrans nantem sub gurgite praedam 
absorbet late permixtum piscibus aequor, 
non telo mora, non dictis. "haud amplius" inquit 
"elabere mihi. non hic nemora auia fallent 
Pyrenes, nec promissis frustrabere uanis, 
ut quondam terra fallax deprensus Hibera 
euasti nostram mentito foedere dextram." 
Haec Nero et intorquet iaculum, nec futilis ictus. 
nam latere extremo cuspis librata resedit. 
inuadit stricto super haec interritus ense 
collapsique premens umbone trementia membra 
"si qua sub extremo casu mandata referri 
germano uis forte tuo, portabimus" inquit. 
contra Sidonius: "leto non terreor ullo. 
utere Marte tuo, dum nostris manibus adsit 
actutum uindex. mea si suprema referre 
fratri uerba paras, mando Capitolia uictor 
exurat cinerique Iouis permisceat ossa 
et cineres nostros." cupientem annectere plura 
feruentemque ira mortis transuerberat ense 
et rapit infidum uictor caput. agmina fuso 
sternuntur duce non ultra fidentia Marti. 
Iamque diem solisque uices nox abstulit atra, 
cum uires parco uictu somnoque reducunt, 
ac nondum remeante die uictricia signa, 
qua uentum, referunt clausis formidine castris. 
tum Nero procera sublimia cuspide portans 
ora ducis caesi "Cannas pensauimus," inquit 
"Hannibal, et Trebiam et Thrasymenni litora tecum 
fraterno capite. i, duplica nunc perfida bella 
et geminas accerse acies. haec praemia restant, 
qui tua tramissis optarint Alpibus arma." 
compressit lacrimas Poenus minuitque ferendo 
constanter mala et inferias in tempore dignas 
missurum fratri clauso commurmurat ore. 
tum castris procul amotis aduersa quiete 
dissimulans dubia exclusit certamina Martis.
 

 
	 
		 Silius 
		 The Latin Library 
		 The Classics Page