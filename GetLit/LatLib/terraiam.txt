Terra iam pandit gremium 
 
 
 
 Incerti Auctoris 
TERRA IAM PANDIT GREMIUM 
 
 
 
 
 
Terra iam pandit gremium 
vernali lenitate, 
quod gelu triste clauserat 
brumali feritate; 
dulci venit strepitu 
favonius cum vere, 
sevum spirans boreas 
iam cessat commovere. 
tam grata rerum novitas 
quem patitur silere?
 
Nunc ergo canunt iuvenes, 
nunc cantum promunt volucres; 
modo ferro durior 
est, quem non mollit Venus, 
et saxo frigidior, 
qui non est igne plenus. 
pellantur nubes animi, 
dum aer est serenus.
 
Ecce, iam vernant omnia 
fructu redivivo, 
pulso per temperiem 
iam frigore nocivo, 
tellus feta sui partus 
grande decus flores 
gignit odoriferos 
nec non multos colores. 
Catonis visis talibus 
inmuterentur mores.
 
Fronde nemus induitur, 
iam canit philomena, 
cum variis coloribus 
iam prata sunt amena, 
spatiari dulce est 
per loca nemorosa, 
dulcius est carpere 
lilia cum rosa, 
dulcissimum est ludere 
cum virgine formosa.
 
Verum cum mentes talia 
recensent oblectamina, 
sentio quod anxia 
fiunt mea precordia. 
si friget in qua ardeo 
nec mihi vult calere, 
quid tunc cantus volucrum 
mihi queunt valere, 
cum tunc circum precordia 
iam hyems est vere.
 
 
 
 
 
	 Medieval Latin 
	 The Latin Library 
	 The Classics Homepage