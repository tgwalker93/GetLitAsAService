Laurentius Corvinus: Epithalamium
		 

		 
		 
	 
	
 

 LAURENTII CORVINI EPITHALAMIUM IN NUPTIIS SIGISMUNDI, REGIS POLONIAE ET BONAE SPHORICIAE
 

 

 
Edite Cesarea, Rex magne, propagine et ingens 
  Stemmate de veteri nobilitatis honos, 
Cuius ad excelsi solii sapientia dextram 
  Robur et ad levam cum bonitate sedent, 
Erigone ante oculos niveo stat fortis amictu    5 
  Olim te superis impositura plagis. 
Ingenio quamvis hebeti sum, frigore durus 
  Slesiaco et sensus obriguere mei, 
Nostra Ariadneae nam Slesia adacta coronae 
  Sub Septem gemino mersa Trione iacet.    10 
Nec mihi in Ausoniis unquam studuissc palaestris 
  Non Helicona sacrum scandere sorte datum est; 
Te licet augusta deceat gravitate verendum 
  Aurea Maeonia barbitos acta manu; 
Me tamen alma tuo radians in pectore virtus    15 
  Impulit exiguae tendere plectra lyrae, 
Quam mihi Palladia pius ista Phoebus in urbe 
  Compactam fidibus praebuit imparibus 
Cum tibi clivosi stabilis moderator Olympi 
  Sarmaticae gentis contulit imperium,    20 
Gentis Martigenae, quae quondam fida Quirino 
  Strenuaque Evandri tempore regis erat, 
Gentis, quae fato profugi de sanguine claro 
  Principium traxit praesidis Ausonii, 
Cum modo nulla tibi sit successura virilis    25 
  Proles, virtutem et sceptrum habitura tuum, 
Venit Iapygiae laeta telluris: ab ora 
  Praestanti in thalamos virgo pudore tuos. 
Venit et ipsa tuae longaeva ab origine gentis 
  Augeat ut prisce nobilitatis opus.    30 
Et velut Evandri nomen venerabile regis 
  Denotat insignem cum bonitate virum: 
Sic regina Bona est praeclarum nomen adepta 
  Congrua cumque suis nomina rebus habet. 
Omnibus Arctois longe praelata puellis    35 
  Ingenio, eloquio, moribus atque fide. 
Splendidior tanto faciem, quanto aurea Phoebe 
  Ignibus effulget clarior aethereis. 
Lucifer Eois et quanto lotus in undis 
  Cetera candidior quam nitet astra poli.    40 
Cui Venus egregios oculorum inflavit honores 
  Fulgidus atque animum Iuppiter ingenuum: 
Et licet ante tuam Tritonia Pallas in urbem 
  Venit ab Arctois Marte fugata plagis, 
Et pulchram sapiens in ea sibi condidit arcem    45 
  Cirrheum temnens Phoebus Apollo iugum, 
Quasque prius Rhodope sinuosus et audiit Hebrus 
  Nunc audit Musas Vistula dulcisonas; 
Pegasides tamen haec, quas possidet Itala tellus 
  Infert gymnasio sponsa venusta tuo.    50 
Sic quas quondam habuit tellus Memphitica et omnis 
  Graecia, nunc retinet Sarmatia dives opes, 
Quae longe exsuperant aurum omne quod Arcades Ursae 
  Axis et oppositus vesper et ortus habent. 
Prima etiam docte signant fundamina Crocae    55 
  Haec loca Pierio grata fuisse choro. 
Arce sub hac celsa rupes cava pandit hiatum 
  Immensum, laterum brachia bina rigent. 
Intus acuta silex roroque simillima tofo 
  In testudineum cedit abesa specum    60 
Caecus et in latebris sedet error, tecta putares 
  Unde per insuetum Daedalus ibat iter; 
Hic se condiderat draco saevus, acerba colono 
  Pestis et admoto maximus hostis agro. 
Haec ubi militibus Gracci est ad inhospita ventum    65 
  Occupat hirsutus culmina summa frutex. 
Quae pulchrae Dryades Satyri et coluere petulci 
  Istula quasque suo Naiades amne fovet, 
Hic ubi Cracovia est stabat densissima dumis 
  Silva bisontinis dulce cubile feris.    70 
Sorte aderat medica grandaevus in arte colonus, 
  Cui dederat doctum curva senecta caput; 
Is pecudum spolia ignifero cum sulphure miscens 
  Illa venenosae praebet edenda ferae; 
Ignoscunt fibrae, nimius calor intima siccat    75 
  Viscera, flumineae saepe bibuntur aquae, 
Quoque magis potant sitiunt magis ora liquores 
  Dum tumor in bibulam pergis aquose cutem. 
Impatiens gelidi laticis moribunda dehiscit 
  Hydra et cum tumido vita fluore fugit.    80 
Hinc sibi montano princeps in culmine sedem 
  Adque pedem rupis moenia prima locat. 
A duce munifico capit urbs haec regia nomen, 
  Viveret ut multos Graccus in orbe dies, 
Convolat ingenti Phoebeius ales acervo    85 
  Ad putridas magna garrulitate dapes, 
Cuius ab assiduo fertur clamore, futurum 
  Cracovia auspicium sedis Apollineae. 
Cui tua Romuleam non abs ratione Minervam 
  Nunc tulit a Latio sponsa profecta solo.    90 
Sic non fortuito nec casu contigit ullo, 
  Sed tibi connubium hoc fata dedere deum; 
Quod stabile efficiat pater optimus aetheris alti 
  Qui geminos uno firmat in axe polos. 
Et te mellifluo caeli cum rore vigoret    95 
  Fecundetque tori claustra pudica tui, 
Ut sis magnifici et generosi sanguinis auctor 
  Inque tua vivat posteritate genus. 
Splendida te faciat coniunx cum prole parentem 
  Auctura populi regna superba tui,    100 
Strenua fulmineo quae sit cum Marte, profanas 
  Eversura tuas, perfide Mosce, domos. 
Illustresque tua veniant de prole nepotes, 
  Qui Scythiae gentes Massagetasque regant. 
Et dicione sua Maeotica Cymmeriorum    105 
  Regna premant tenebris obsita perpetuis. 
Sic tua progenies regnum fortissime et altum 
  Nomen, perdurent tempus in omne tuum. 
Nec ruat in praeceps tua magni gloria regni 
  Istula Danubias donec inundat aquas.    110 
 

 

 
 
 
	 Neo-Latin 
	 The Latin Library 
	 The Classics Page