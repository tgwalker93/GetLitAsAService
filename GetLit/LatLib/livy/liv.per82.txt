Periocha LXXXII
		 

		 
		 
	 
	
 

 TITI LIVI AB URBE CONDITA LIBER LXXXII PERIOCHA
 

 

 
Sylla copias regis, quae Macedonia occupata in Thessaliam uenerant, proelio
uicit, caesis hostium et castris quoque expugnatis. Renouato deinde bello
iterum exercitum regis fudit ac deleuit.
 

 
Archelaus cum classe regia Syllae se tradidit.
 

 
L. Valerius Flaccus cos., collega Cinnae, missus ut Syllae succederet,
propter auaritiam inuisus exercitui suo a C. Fimbria, legato ipsius,
ultimae audaciae homine, occisus est et imperium ad Fimbriam translatum.
 

 
Praeterea expugnatae in Asia urbes a Mithridate et crudeliter direpta
prouincia, incursiones Thracum in Macedoniam referuntur.
 
	 
		 Livy 
		 The Latin Library 
		 The Classics Page