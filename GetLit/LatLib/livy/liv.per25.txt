Livy: Periocha XXV
		 

		 
		 
	 
	
 

 TITI LIVI AB URBE CONDITA LIBER XXV PERIOCHA
 

 

 
P. Cornelius Scipio, postea Africanus, ante annos aedilis factus.
 

 
Hannibal urbem Tarenton praeter arcem, in quam praesidium Romanorum
fugerat, per Tarentinos iuuenes, qui se noctu uenatum ire simulabant,
cepit.
 

 
Ludi Apollinares ex Marci carminibus, quibus Cannensis clades praedicta
fuerat, instituti sunt.
 

 
A Q. Fuluio et Ap. Claudio coss. aduersus Hannonem, Poenorum ducem,
prospere pugnatum est.
 

 
Tib. Sempronius Gracchus procos. ab hospite suo Lucano in insidias deductus
a Magone interfectus est.
 

 
Centenius Paenula, qui centurio militauerat, cum petisset a senatu ut sibi
exercitus daretur pollicitusque esset, si hoc impetrasset, de Hannibale
uictoriam, VIII milibus acceptis militum dux factus conflixit acie cum
Hannibale et cum exercitu caesus est.
 

 
Capua obsessa est a Q. Fuluio et Ap. Claudio coss.
 

 
Cn. Puluilis praetor male aduersus Hannibalem pugnauit.
In quo proelio XX milia hominum ceciderunt ; ipse cum equitibus CC effugit.
 

 
Claudius Marcellus Syracusas expugnauit tertio anno et ingentem uirum
gessit. In eo tumultu captae urbis Archimedes intentus formis, quas in
puluere descripserat, interfectus est.
 

 
P. et Cn. Scipiones in Hispania tot rerum feliciter gestarum tristem exitum
tulerunt, prope cum totis exercitibus caesi anno octauo quam in Hispaniam
ierunt. Amissaque eius prouinciae possessio foret, nisi L. Marci, equitis
Romani, uirtute et industria contractis exercituum reliquiis, eiusdem
hortatu bina castra hostium expugnata essent.
 

 
Ad XXVII milia hominum caesa, captos ad mille octingentos triginta, praeda
ingens capta. "Dux" Marcius appellatus est.
 
	 
		 Livy 
		 The Latin Library 
		 The Classics Page