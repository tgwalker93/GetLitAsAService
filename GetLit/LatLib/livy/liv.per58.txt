Livy: Periocha LVIII
		 

		 
		 
	 
	
 

 TITI LIVI AB URBE CONDITA LIBER LVIII PERIOCHA
 

 

 
Tib. Sempronius Gracchus trib. pleb. cum legem agrariam ferret aduersus
uoluntatem senatus et equestris ordinis: nequis ex publico agro plus quam
mille iugera possideret, in eum furorem exarsit ut M. Octauio collegae
causam diuersae partis defendenti potestatem lege lata abrogaret, seque et
C. Gracchum fratrem et Appium Claudium socerum triumuiros ad diuidendum
agrum crearet. Promulgauit et aliam legem agrariam, qua sibi latius agrum
patefaceret, ut idem triumuiri iudicarent, qua publicus ager, qua priuatus
esset. Deinde cum minus agri esset quam quod diuidi posset sine offensa
etiam plebis, quoniam eos ad cupiditatem amplum modum sperandi incitauerat,
legem se promulgaturum ostendit ut his, qui Sempronia lege agrum accipere
deberent, pecunia quae regis Attali fuisset diuideretur. Heredem autem
populum Romanum reliquerat Attalus, rex Pergami, Eumenis filius.
 

 
Tot indignitatibus commotus grauiter senatus, ante omnis T. Annius
consularis. Qui cum in senatu in Gracchum perorasset, raptus ab eo ad
populum delatusque plebi, rursus in eum pro rostris contionatus est. Cum
iterum trib. pleb. creari uellet Gracchus, auctore P. Cornelio Nasica in
Capitolio ab optimatibus occisus est, ictus primum fragmentis subselli, et
inter alios qui in eadem seditione occisi erant insepultus in flumen
proiectus.
 

 
Res praeterea in Sicilia uario euentu aduersus fugitiuos gestas continet.
 
	 
		 Livy 
		 The Latin Library 
		 The Classics Page