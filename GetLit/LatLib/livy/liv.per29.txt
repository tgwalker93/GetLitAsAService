Livy: Periocha XXIX
		 

		 
		 
	 
	
 

 TITI LIVI AB URBE CONDITA LIBER XXIX PERIOCHA
 

 

 
Ex Sicilia C. Laelius in Africam a Scipione missus ingentem praedam
reportauit et mandata Masinissae Scipioni exposuit querentis quod nondum
exercitum in Africam traiecisset.
 

 
Bellum in Hispania finitum uictore Romano, quod Indebilis excitauerat;
ipse in acie occisus, Mandonius exposcentibus Romanis a suis deditus.
Magoni, qui Albingauni in Liguribus erat, ex Africa et militum ampla manus
missa et pecuniae, quibus auxilia conduceret, praeceptumque ut se Hannibali
coniungeret.
 

 
Scipio a Syracusis in Bruttios traiecit et Locros pulso Punico praesidio
fugatoque Hannibale recepit.
 

 
Pax cum Philippo facta est.
 

 
Mater Idaea deportata est Romam a Pessinunte, oppido Phrygiae, carmine in
libris Sibyllinis inuento: pelli Italia alienigenam hostem posse, si mater
Idaea deportata Romam esset. Tradita est autem Romanis per Attalum, regem
Asiae. Lapis erat, quem matrem deum incolae dicebant. Excepit P. Scipio
Nasica Cn. filius, eius qui in Hispania perierat, uir optimus a senatu
iudicatus, adulescens nondum quaestorius, quoniam ita responsum iubebat ut
id numen ab optimo uiro exciperetur consecrareturque.
 

 
Locrenses legatos Romam miserunt, qui de impotentia Plemini legati
quererentur, qui pecuniam Proserpinae sustulerat et liberos eorum ac
coniuges stuprauerat. In catenis Romam perductus in carcere est mortuus.
Cum falsus rumor de P. Scipione procos., qui in Sicilia erat, in urbem
perlatus esset, tamquam is luxuriaretur, missis ob hoc legatis a senatu qui
explorarent an ea uera essent, purgatus infamia Scipio in Africam permissu
senat  us traeicit.
 

 
Syphax, accepta in matrimonium filia Hasdrubalis Gisgonis, amicitiam quam
cum Scipione iunxerat, renuntiauit.
 

 
Masinissa, rex Massyliorum, dum pro Carthaginiensibus in Hispania militat,
amisso patre Gala de regno exciderat. Quo per bellum saepe repetito aliquot
proeliis a Syphace, rege Numidarum, uictus in totum priuatus est, et cum CC
equitibus exsul Scipioni se iunxit et cum eo primo statim bello Hannonem,
Hamilcaris filium, cum ampla manu occidit. Scipio aduentu Hasdrubalis et
Syphacis, qui prope cum centum milibus armatorum uenerant, ab obsidione
Vticae depulsus hiberna communiit.
 

 
Sempronius cos. in agro Crotoniensi prospere aduersus Hannibalem pugnauit.
 

 
Inter censores M. Liuium et Claudium Neronem notabilis discordia fuit. Nam
et Claudius collegae equum ademit, quod a populo damnatus actusque in
exilium fuerat, et Liuius Claudio, quod falsum in se testimonium dixisset
et quod non bona fide secum in gratiam redisset. Idem omnes tribus extra
unam aerarias reliquit, quod et innocentem se damnassent et posthac
consulem censoremque fecissent.
 

 
Lustrum a censoribus conditum est. Censa sunt ciuium capita CCXIIII milia.
 
	 
		 Livy 
		 The Latin Library 
		 The Classics Page