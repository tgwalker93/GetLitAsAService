Periocha LXXI
		 

		 
		 
	 
	
 

 TITI LIVI AB URBE CONDITA LIBER LXXI PERIOCHA
 

 

 
M. Liuius Drusus trib. pleb., quo maioribus uiribus senatus causam
susceptam tueretur, socios et Italicos populos spe ciuitatis Romanae
sollicitauit, iisque adiuuantibus per uim legibus agrariis frumentariisque
latis iudiciariam quoque pertulit ut aequa parte iudicia penes senatum et
equestrem ordinem essent. Cum deinde promissa sociis ciuitas praestari non
posset, irati Italici defectionem agitare coeperunt. Eorum coetus
coniurationesque et orationes in consiliis principum referuntur.
Propter quae Liuius Drusus inuisus etiam senatui factus uelut socialis
belli auctor, incertum a quo domi occisus est.
 
	 
		 Livy 
		 The Latin Library 
		 The Classics Page