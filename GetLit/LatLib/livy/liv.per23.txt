Livy: Periocha XXIII
		 

		 
		 
	 
	
 

 TITI LIVI AB URBE CONDITA LIBER XXIII PERIOCHA
 

 

 
Campani ad Hannibalem defecerunt.
Nuntius Cannensis uictoriae, Mago, Carthaginem missus anulos aureos
corporibus occisorum detractos in uestibulo curiae effudit, quos excessisse
modii mensuram traditur. Post quem nuntium Hannon, uir ex Poenis nobilibus,
suadebat senatui Carthaginensium ut pacem a populo Romano peterent, nec
tenuit obstrepente Barcina factione.
 

 
Claudius Marcellus praetor ad Nolam, eruptione aduersus Hannibalem ex
oppido facta, prospere pugnauit.
 

 
Casilinum a Poenis obsessum ita fame uexatum est ut lora et pelles scutis
detractas et mures inclusi essent. Nucibus per Vulturnum amnem a Romanis
missis uixerunt.
 

 
Senatu ex equestri ordine hominibus CXCVII suppletus est.
 

 
L. Postumius praetor a Gallis cum exercitu caesus est.
 

 
Cn. et P. Scipiones in Hispania Asdrubalem uicerunt et Hispaniam suam
fecerunt.
 

 
Reliquiae Cannensis exercitus in Siciliam relegatae sunt, ne decederent
inde nisi finito bello.
 

 
Sempronius Gracchus cos. Campanos cecidit.
 

 
Claudius Marcellus praetor Hannibalis exercitum ad Nolam proelio fudit et
uicit, primusque tot cladibus fessis Romanis meliorem spem belli dedit.
 

 
Inter Philippum, Macedoniae regem, et Hannibalem societas iuncta est.
 

 
Praeterea in Hispania feliciter a Publio et Cn. Scipionibus, in Sardinia a
T. Manlio praetore aduersus Poenos res gestas continet, a quibus Hasdrubal
dux et Mago et Hanno capti.
 

 
Exercitus Hannibalis per hiberna ita luxuriatus est ut corporis animique
uiribus eneruaretur.
 
	 
		 Livy 
		 The Latin Library 
		 The Classics Page