Periocha LXXXIII
		 

		 
		 
	 
	
 

 TITI LIVI AB URBE CONDITA LIBER LXXXIII PERIOCHA
 

 

 
Flauius Fimbria in Asia fusis proelio aliquot praefectis Mithridatis urbem
Pergamum cepit obsessumque regem non multum afuit quin caperet. Vrbem
Ilium, quae se potestati Syllae reseruabat, expugnauit ac deleuit et magnam
partem Asiae recepit.
 

 
Sylla compluribus proeliis Thracas cecidit.
 

 
Cum L. Cinna et Cn. Papirius Carbo, a se ipsis coss. per biennium creati,
bellum contra Syllam praepararent, effectum est per L. Valerium Flaccum,
principem senatus, qui orationem in senatu habuit, et per eos qui
concordiae studebant, ut legati ad Syllam de pace mitterentur.
 

 
Cinna ab exercitu suo, quem inuitum cogebat naues conscendere et aduersus
Syllam proficisci, interfectus est.
 

 
Consulatum Carbo solus gessit.
 

 
Sylla cum in Asiam traiecisset, pacem cum Mithridate fecit ita ut his
cederet prouinciis : Asia, Bithynia, Cappadocia.
 

 
Fimbria desertus ab exercitu qui ad Syllam transierat, ipse se percussit
impetrauitque de seruo suo, praebens ceruicem, ut se occideret.
 
	 
		 Livy 
		 The Latin Library 
		 The Classics Page