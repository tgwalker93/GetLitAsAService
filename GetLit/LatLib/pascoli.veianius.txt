Veianius 
 
 
 IOANNIS PASCOLI VEIANIUS (1891) 
 
 Veianius armis 
Herculis ad postem fixis latet abditus agro. 
HOR. Epist. I 1, 4. 
 
 
 
 Mane coronatos aestivo flore penates 
 halantemque rosis visit viridemque marino 
 rore focum, mundamque domum miratur, ut omnis 
 splendeat assiduo purgata labore supellex; 
 5 et placare lares pingui Veianius agna 
 atque mola salsa properat: tum mica corusca 
 dissilit aut prunae crepitans ardore voratur, 
 tum reliquos nidor pervincit lentus odores. 
 Namque anno redeunte dies hic gaudia festus 
 10 magna refert, ex quo proprio latet abditus agro, 
 et rude donatus tandem sibi vivere coepit, 
 naribus et calidi fumum abstergere cruoris. 
 Ergo omni adsuetus solvatur coetus opella: 
 sit mora, sit requies, falces et sarcula cessent, 
 15 et redolens carpant faenum ad praesepia tauri, 
 et tergum in pratis immune volutet asellus, 
 vosque larem, famuli, fremitu circumdate lacto, 
 conclusae resonent famulis epulantibus aedes: 
 vilica compescat clamorem, at, munus herile, 
 20 sistra manu medius tremebunda vernula verset. 
 Iam pransus late dominus sua rura pererrat, 
 viticulas numerat, tenues notosque racemos, 
 et quibus est ausus plantas immittere mali 
 ipse ornis, et quas cerasos eduxerit ipse. 
 25 Tandem ubi densa suis saepes praetenditur arvis 
 hirta rubo, clymeni spirans serpentis odorem, 
 venerata et secum tacitus modo visa recenset: 
 hortumque arbustumque virens et pinguis olivae 
 exiguos flores et lactum melle salictum. 
 30 Hinc lentis vestita hederis tua saxa, Vacuna, 
 suspicit, hinc villam candentem vertice collis, 
 cui pinus lato nigrescens imminet orbe. 
 "Quas" inquit tacitus "nugas meditaris, Horati, 
 aut ad lene sacri fontis caput, aut ubi pinus 
 35 umbram consociant ramis et populus alba? 
 An glebas dicam te vix et saxa movere 
 ilia ducentem, multo sudore madentem? 
 Excipit en lippum de saepe repente cachinnus 
 risoris Cervi: "Non ista ligonibus apta est 
 40 dextera. Quam scit quisque libens exerceat artem". 
 Huic vitae lassos te traduxere Camenae, 
 me ferrum et caedes: eadem miramur utrique. 
 Hic fremit innumeris foliorum populus umbris, 
 hic longo invitat somnos Digentia cantu, 
 45 hic clymeni flores carpens apis aera bombo 
 personat..." At fesso obrepit tum somnus; inertis 
 paulatim venas et lumina coniventis 
 occupat. In somnis ecce immensum ferit aures 
 murmur, quale premens foliis folia edere ventus, 
 50 quale solet noctu multarum lapsus aquarum, 
 aut qualem efficiunt examina densa canorem. 
 Panditur interea vasto circum orbe theatrum 
 et cunei ante oculos tunicata plebe frequentes, 
 atque alii scandunt fremitu scalaria mixto. 
 55 Adsurgunt: podium ingrederis tu, maxime Caesar. 
 Purpureae fulgent lento vestes incessu, 
 atque atros flammante sinus toga sanguine mutat. 
 'I'um tuba signa canit: tardis Veianius errat 
 luminibus circurnspiciens et milia cernit
 60 multa in se demens oculorum fixa crepantesque 
 attonitus media palmas exaudit arena. 
 Ipse manu crispat nudus gladium, ipse Syro par 
 commissus: grandis spes omnibus una duelli est. 
 "Quid"? secum meditatur "an Orcus reddere discit 
 65 exstinctas animas? nonne istum iam meus ensis 
 abstulit? at coram cerno, quin torva tuentem! 
 Quis fuit antiqua me iterum qui inclusit arena, 
 desuetumque Syri gladio qui tradit et irae? 
 Continuo ferris cur nos pugnemus acutis? 
 70 An populum exorem? an senior diludia poscam? 
 Pugnandum est". Animos sic fatus colligit ultro: 
 nequiquam; horror enim laxatos concutit artus, 
 poplitibus tremit infractis et bracchia pendent. 
 Raucisonis propter Digentia labitur undis. 
 75 Iam Syrus aversis manibus tectisque minatur: 
 ipse cavet tantum, veteris non immemor artis; 
 verum oculos gladii perstringit fulgor, et aures 
 tintinnant. Rectis etiam Syrus ictibus urget, 
 pondere nunc impellit, acumine nunc petit, ictus 
 80 et simulat variatque, et nutu fallit hiantem. 
 Debilis en factus nec propulsare valet iam 
 mucronem, et subito dum alio Syrus avocat arma, 
 succidit extrema frendens resupinus arena. 
 Conclamant omnes. -- Vicinae forte cupresso 
 85 turba loquax avium densis insederat alis. 
 Sibila populeas frondes super incutit aura. 
 Ipse miser graviter suspirat et omnia circum 
 arrectis oculis manibusque micantia cernit. 
 Hic princeps, illic adstant longo ordine matres, 
 90 iuxtaque adflantis pectus victoris anhelum, 
 et gladio lugulum gelido crispatur hianti. 
 Tum digitum tollit: stant omnes pollice verso. 
 "Veiani" victor victi sic intonat aurem 
 "Veiani" ast ille expergiscitur. "Heus ita dudum 
 95 stertendo toto pervincis rure cicadas. 
 Quin surgis?" laeto haec Venusinus Horatius ore. 
 "Surge, ignave:" -- sed ille oculos terit, explicat artus -- 
 "conveniunt Variam, viridisque Lucretilis omnis 
 agricolis tanquam formicis semita fervet, 
 100 quos vocat ad trivium stridenti buccina cantu".
 
 
 
 
	 Pascoli 
	 Neo-Latin 
	 The Latin Library 
	 The Classics Homepage