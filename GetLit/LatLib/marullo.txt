Michele Marullo
		 

		 
		 
	 
	
 

 MICHELE MARULLO 
 (c. 1450-1500) 
 

 EPIGRAMMATA SELECTA
 

 

 
 Epigrammata 1.3 De Neaera 
 

 
Inventa nuper, nervum cum tenderet acrem, 
 obstipuit visa victus Amor domina. 
Sensit laeta suas vires oculosque retorsit, 
 dum fugiat: ventis ocior ille fugit. 
Sed dum forte fugit, plenae cecidere pharetrae, 
 devicti spolium quas tulit illa dei, 
induiturque humerum pariterque hominesque deosque 
 una ferit: victus errat inermis Amor.
 

 
 Epigrammata 1.13 Ad Neaeram 
 

 
Sic me, blanda, tui, Neaera, ocelli, 
sic candentia colla, sic patens frons, 
sic pares minio genae perurunt, 
ex quo visa mihi et simul cupita es, 
ut, ni me lacrimae rigent perennes, 
totus in tenues eam favillas. 
Sic rursum lacrimae rigant perennes, 
ex quo visa mihi et simul cupita es, 
ut ni, blanda, tui, Neaera, ocelli, 
ni candentia colla, ni patens frons 
ni pares minio genae perurant, 
totus in riguos eam liquores. 
O vitam miseram et cito caducam!
 

 
 Epigrammata 1.28 Ad Nearam 
 

 
Rogas quae mea vita sit, Neaera: 
qualem scilicet ipsa das amanti, est: 
infelix, misera, inquies, molesta 
aut si triste magis potest quid esse. 
Haec est, quam mihi das, Neaera, vitam. 
Qui - dicis - comites? Dolor, Querelae, 
Lamentatio, Lacrimae perennes, 
Langor, Anxietas, Amaritudo, 
aut si triste magis potest quid esse. 
Hos tu das comites, Neaera, vitae.
 

 
 Epigrammata 1.53 De Neaera 
 

 
Viderat intactam nuper Venus alma Neaeram, 
 et puero "Cessant quid tua spicula?" ait. 
Cui deus humentes lacrimis deiectus ocellos, 
 "Spicula" ait, "mater, quae tenet illa, refers".
 

 
 Epigrammata 2.4
 

 
Suaviolum invitae rapio dum, casta Neaera, 
 imprudens vestris liqui animam in labiis, 
exanimusque diu, cum nec per se ipsa rediret 
 et mora letalis quantulacumque foret, 
Misi cor quaesitum animam; sed cor quoque blandis 
 captum oculis nunquam deinde mihi rediit. 
Quod, nisi suaviolo flammam quoque, casta Neaera, 
 hausissem, quae me sustinet exanimum, 
Ille dies misero, mihi crede, supremus amanti 
 luxisset, rapui cum tibi suaviolum.
 

 
 Epigrammata 2.25 Ad Petram 
 

 
Et petra es, mea lux, et vere Petra vocaris. 
 et peream si quo nomine digna alio es: 
non tam quod Parium certas evincere marmor 
 et facies caeli rara videtur opus 
attritisque nitet corpus magis aequore saxis, 
 litore quae primo casta puella legit, 
Quam quia Caucaseas vincunt tua pectora cautes 
 et quoscumque vides saxea signa facis. 
Et tamen hic etiam vaesana incendia durant: 
 me miserum, cinerem hoc, non facere est lapidem!
 
 
 
 
 
	 Neo-Latin 
	 The Latin Library 
	 The Classics Page