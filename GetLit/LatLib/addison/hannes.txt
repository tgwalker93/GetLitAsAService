Joseph Addison: 
 
 
 
 
 JOSEPHUS ADDISON D. D. HANNES, INSIGNISSIMUM MEDICUM ET POETAM 
 
 
 
 
 
 
 O qui canoro blandius Orpheo 
 Vocale ducis carmen, et exitu 
 Feliciore luctuosis 
 Saepe animam revocas ab umbris, 
 Jam seu solutos in numerum pedes 
 Cogis, vel aegrum et vix animae tenax 
 Corpus tueris, seu cadaver 
 Luminibus penetras acutis; 
 Opus relinquens eripe te morae, 
 10 Frontemque curis solicitam explica, 
 Scyphumque jucundus require 
 Purpureo gravidum Lyaeo. 
 Nunc plena magni pocula postules 
 Memor Wilhelmi, nunc moveat sitim 
 Minister ingens, imperique 
 Praesidium haud leve, Montacutus. 
 Omitte tandem triste negotium 
 Gravesque curas, heu nimium pius! 
 Nec caeteros cautus mederi 
 20 Ipse tuam minuas salutem. 
 Frustra cruorem pulsibus incitis 
 Ebullientem pollice comprimis, 
 Attentus explorare venam 
 Quae febris exagitet tumentem: 
 Frustra liquores quot chymica expedit 
 Fornax, et error sanguinis, et vigor 
 Innatus herbis te fatigant: 
 Serius aut citius sepulchro 
 Debemur omnes, vitaque deseret 
 30 Expulsa morbis corpus inhospitum, 
 Lentumque deflebunt nepotes 
 (Relliquias animae) cadaver. 
 Manes videbis tu quoque fabulas, 
 Quos pauciores fecerit ars tua; 
 Suumque victorem vicissim 
 Subjiciet Libitina victrix. 
 Decurrit illi vita beatior 
 Quicunque lucem non nimis anxius 
 Reddit molestam, urgetve curas 
 40 Sponte sua satis ingruentes; 
 Et quem dierum lene fluentium 
 Delectat ordo, vitaque mutuis 
 Felix amicis, gaudiisque 
 Innocuis bene temperata.
 
  Addison 	 Neo-Latin The Latin Library The Classics Page