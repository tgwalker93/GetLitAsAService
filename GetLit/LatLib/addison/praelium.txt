Joseph Addison 
 
 
 
 
 JOSEPHUS ADDISON PRAELIUM INTER PYGMAEOS ET GRUES COMMISSUM 
 
 
 
 
 Pennatas acies, et lamentabile bellum 
 Pygmeadum refero: parvas tu, Musa, cohortes 
 Instrue; tu gladios, mortemque minantia rostra, 
 Offensosque grues, indignantesque pusillam 
 Militiam celebra; volucrumque hominumque tumultus. 
 Heroum ingentes animos et tristia bella 
 Pieridum labor exhausit, versuque sonore 
 Jussit et aeterna numerorum assurgere pompa: 
 Quis lectos Graium juvenes, et torva tuentem 
 10 Thesea, quid pedibus velocem ignorat Achillem? 
 Quem dura aeneae certamina, quem Gulielmi 
 Gesta latent? fratres Thebani, et flebile fatum 
 Pompeii quem non delassavere legentem? 
 Primus ego intactas acies, gracilemque tubarum 
 Carmine depingam sonitum, nova castra secutus; 
 Exiguosque canam pugiles, Gruibusque malignos 
 Heroas, nigrisque ruentem e nubibus hostem. 
 Qua solis tepet ortu, primitiisque diei 
 India laeta rubet, medium inter inhospita saxa 
 20 (Per placidam vallem, et paucis accessa vireta) 
 Pygmaeum quondam steterat, dum fata sinebant, 
 Imperium. Hic varias vitam excoluere per artes 
 Seduli, et assiduo fervebant arva popello. 
 Nunc si quis dura evadat per saxa viator, 
 Desertosque lares, et valles ossibus albas 
 Exiguis videt, et vestigia parva stupescit. 
 Desolata tenet victrix impune volcuris 
 Regna, et securo crepitat grus improba nido. 
 Non sic, dum multos stetit insuperabilis annos 
 30 Parvula progenies; tum, si quis cominus ales 
 Congredi, et immixtae auderet se credere pugnae, 
 Miles atrox aderat, sumptisque feroculus armis 
 Sternit humi volucrem moribundam, humerisque reportat 
 Ingentem praedam; caesoque epulatur in hoste. 
 Saepe improvisas mactabat, saepe juvabat 
 Diripere aut nidum, aut ulcisci in prole parentem. 
 Nempe larem quoties multa construxerat arte, 
 Aut uteri posuisset onus, volucremque futuram; 
 Continuo vultu spirans immane minaci 
 40 Omnia vastaret miles, foetusque necaret 
 Immeritos, vitamque abrumperet imperfectam, 
 Cum tepido nundum maturit hostis in ovo. 
 Hinc causae irarum, bella hinc, fatalia bella, 
 Atque acies letho intentae, volucrumque virumque 
 Commissae strages, confusaque mortis imago. 
 Non tantos motus, nec tam memorabile bellum, 
 Maeonius quondam sublimi carmine vates 
 Lusit; ubi totam strepituque armisque paludem 
 Miscuit: hic (visu mirabile!) corpora murum 
 50 Sparsa jacent juncis transfixa, hic gutture rauco 
 Rana dolet, pedibusque abscisso poplite ternis 
 Reptat humi, solitis nec sese saltibus effert 
 Jamque dies Pygrmaeo aderat, quo tempore caesi 
 Poenituit foetus, intactaque maluit ova. 
 Nam super his accensa graves exarsit in iras 
 Grus stomachans; omnesque simul, quas Strymonis unda, 
 Aut stagnum Mareotidis, imi aut uda Caystri 
 Prata tenent, adsunt; Scythicaque excitata palude, 
 Et conjurato volucris descendit ab Istro, 
 60 Stragesque immensas et vulnera cogitat absens, 
 Exacuitque ungues ictum meditata futurum, 
 Et rostrum parat acre, fugaeque accommodat alas. 
 Tantus amor belli, et vindictae arrecta cupido. 
 Ergo ubi ver nactus proprium, suspensus in alto 
 Aere concussis exercitus obstrepit alis, 
 Terraeque immensos tractus, semotaque longe 
 aequora despiciunt, Boreamque et nubila tranant 
 Innumeri: crebro circum ingens fluctuat aether 
 Flamine, et assiduus miscet coelum omne tumultus. 
 70 Nec minor in terris motus, dum bella facessit, 
 Impiger, instituitque agmen, firmatque phalangas, 
 Et furit arreptis animosus homuncio telis: 
 Donec turma duas composta excurrat in alas, 
 Ordinibusque frequens, et marte instructa perito. 
 Jamque acies inter medias sese arduus infert 
 Pygmeadum ductor, qui majestate verendus 
 Incessuque gravis, reliquos supereminet omnes 
 Mole gigantea, mediamque assurgit in ulnam. 
 Torvior aspectu (hostilis nam insculpserat unguis 
 80 Ore cicatrices) vultuque ostentat honesta 
 Rostrorum signa, et crudos in pectore morsus. 
 Immortali odio, aeternisque exercuit iris 
 Alituum gentem, non illum impune volucris 
 Aut ore, aut pedibus peteret confisus aduncis. 
 Fatalem quoties gruibus distrinxerat ensem, 
 Truncavitque alas, celerique fugam absulit hosti! 
 Quot fecit strages! quae nudis funera pullis 
 Intulit, heu! quoties implevit Strymona fletu! 
 Jamque procul sonus auditur, piceamque volantum 
 90 Prospectant nubem, bellumque hostesque ferentem. 
 Crebrescit tandem, atque oculis se plurimus offert 
 Ordinibus structus variis exercitus ingens 
 Alituum, motisque eventilat aera pennis. 
 Turba polum replet, specieque immanis obumbrat 
 Agmina Pygmaeorum, et densa in nubibus haeret: 
 Nunc densa, at patriis mox reddita rarior oris. 
 Belli ardent studio Pygmaei, et lumine saevo 
 Suspiciunt hostem; nec longum tempus, et ingens 
 Turba gruum horrifico sese super agmina lapsu 
 100 Praecipitat gravis, et bellum sperantibus infert. 
 Fit fragor; avulsae volitant circum aera plumae. 
 Mox defessa iterum levibus sese eripit alis, 
 Et vires reparata iterum petit impete terras. 
 Armorum pendet fortuna: hic fixa volucris 
 Cuspide, sanguineo sese furibunda rotatu 
 Torquet agens circum, rostrumque intendit in hostem 
 Imbelle, et curvos in morte recolligit ungues. 
 Pygmaeai hic stillat lentus de vulnere sanguis, 
 Singultusque ciet crebros, pedibusque pusillis 
 110 Tundit humum, et moriens unguem execratur acutum. 
 aestuat omne solum strepitu, tepidoque rubescit 
 Sanguine, sparguntur gladii, sparguntur et alae, 
 Unguesque et digiti, commistaque rostra lacertis. 
 Pygmeadum saevit, mediisque in millibus ardet 
 Ductor, quem late hinc atque hic pereuntia cingunt 
 Corpora fusa gruum; mediaque in morte vagatur, 
 Nec plausu alarum, nec rostri concidit ictu. 
 Ille gruum terror, illum densissima circum 
 Miscetur pugna, et bellum omne laborat in uno: 
 120 Cum, subito appulsus (sic dii voluere) tumultu 
 Ex inopino ingens et formidabilis Ales 
 Comprendit pedibus pugnantem; et (triste relatu) 
 Sustulit in coelum; bellator ab unguibus haeret 
 Pendulus, agglomerat strepitu globus undique densus 
 Alituum; frustra Pygmaei lumine moesto 
 Regem inter nubes lugent, solitoque minorem 
 Heroem aspiciunt gruibus plaudentibus escam. 
 Jamque recrudescit bellum, grus desuper urget 
 Pygmaeum rostro, atque hostem petit ardua morsu; 
 130 Tum fugit alta volans; is sursum brachia jactat 
 Vulneris impatiens, et inanes saevit in auras. 
 Talis erat belli facies, cum Pelion ingens 
 Mitteret in coelum Briareus, solioque Tonantem 
 Praecipitem excuteret; sparguntur in aethere toto 
 Fulminaque scopulique: flagrantia tela deorsum 
 Torquentur Jovis acta manu, dum vasta Gigantum 
 Corpora fusa jacent, semiustaque sulphure fumant. 
 Viribus absumptis penitus Pygme√Øa tandem 
 Agmina languescunt; ergo pars vertere terga 
 140 Horribili perculsa metu, pars tollere vocem 
 Exiguam; late populus cubitalis oberrat. 
 Instant a tergo volucres, lacerantque trahuntque 
 Immites, certae gentem extirpare nefandam. 
 Sic Pygmaea domus multos dominata per annos, 
 Tot bellis defuncta, gruum tot laeta triumphis, 
 Funditus interiit: nempe exitus omnia tandem 
 Certus regna manet, sunt certi denique fines, 
 Quos ultra transire nefas: sic corruit olim 
 Assyriae Imperium, sic magnae Persidis imis 
 150 Sedibus eversum est, et majus utroque Latinum. 
 Elysii valles nunc agmine lustrat inani, 
 Et veterum heroum miscetur grandibus umbris 
 Plebs parva: aut, si quid fidei mereatur anilis 
 Fabula, pastores per noctis opaca pusillas 
 Saepe vident umbras, Pygmaeos corpore cassos, 
 Dum secura gruum, et veteres oblita labores, 
 Laetitiae penitus vacat, indulgetque choreis, 
 Angustosque terit calles, viridesque per orbes 
 Turba levis salit, et lemurum cognomine gaudet.
 
  Addison 	 Neo-Latin The Latin Library The Classics Page