JOSEPHUS ADDISON: AD INSIGNISSIMUM VIRUM
		 

		 
		 
	 
	
 

 JOSEPHUS ADDISON AD INSIGNISSIMUM VIRUM D. THO. BURNETTUM, 
SACRAE THEORIAE TELLURIS AUTOREM
 

 

 
Non usitatum carminis alitem, 
Burnette, poscis, non humiles modos: 
Vulgare plectrum, languidaeque 
Respuis officium Camoenae. 
Tu mixta rerum semina conscius, 
Molemque cernis dissociabilem, 
Terramque concretam, et latentem 
Oceanum gremio capaci: 
Dum veritatem quaerere pertinax 

Ignota pandis, sollicitus parum    10 
Utcunque stet commune vulgi 
Arbitrium et popularis error. 
Auditur ingens continuo fragor, 
Illapsa tellus lubrica deserit 
Fundamina, et compage fracta 
Suppositas gravis urget undas. 
Impulsus erumpit medius liquor 
Terras aquarum effusa licentia 
Claudit vicissim; has inter orbis 

Relliquiae fluitant prioris.    20 
Nunc et recluso carcere lucidam 
Balaena spectat solis imaginem, 
Stellasque miratur natantes, 
Et tremulae simulacra lunae. 
Quae pompa vocum non imitabilis! 
Qualis calescit spiritus ingeni? 
Ut tollis undas! ut frementem 
Diluvii reprimis tumultum! 
Quis tam valenti pectore ferreus 

Ut non tremiscns et timido pede    30 
Incedat, orbis dum dolosi 
Detegis instabiles ruinas? 
Quin haec cadentum fragmina montium 
Natura vultum sumere simplicem 
Coget refingens, in priorem 
Mox iterum reditura formam. 
Nimbis rubentem sulphureis Jovem 
Cernas; ut udis saevit atrox hyems 
Incendiis, commune mundo 

Et populis meditata bustum!    40 
Jamque alta coeli moenia corruunt, 
Et vestra tandem pagina (proh nefas!) 
Burnette, vestra augebit ignes, 
Heu socio peritura mundo. 
Mox aequa tellus, mox subitus viror 
Ubique rident: En teretem globum! 
En laeta vernantis Favon√Æ 
Flamina, perpetuosque flores! 
O pectus ingens! o animum gravem, 

Mundi capacem! si bonus auguror,    50 
Te, nostra quo tellus superbit, 
Accipiet renovata civem.
 

 

  Addison 	 Neo-Latin The Latin Library The Classics Page