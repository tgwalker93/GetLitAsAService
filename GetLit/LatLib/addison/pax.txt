Joseph Addison: Pax Gulielmi 
 
 
 
 
 JOSEPHUS ADDISON PAX GULIELMI AUSPICIIS EUROPAE REDDITA, 1667 
 
 
 
 
 
 Postquam ingens clamorque virum, strepitusque tubarum, 
 Atque omnis belli cecidit fragor; aspice, Caesar, 
 Quae tibi solliciti, turba importuna, poetae 
 Munera deducunt: generosae a pectore flammae, 
 Diraeque armorum effigies, simulacraque belli 
 Tristia diffugiant: O tandem absiste triumphis 
 Expletus, penitusque animo totum excute Martem. 
 Non ultra ante oculos numeroso milite campi 
 Miscentur, solito nec fervent arva tumultu; 
 10 Stat circum alta quies, curvoque innixus aratro 
 Desertas fossas, et castra minantia castris 
 Rusticus invertit, tacita formidine lustrans 
 Horroremque loci, et funestos stragibus agros. 
 Jamque super vallum et munima longa virescit 
 Expectata seges, jam propugnacula rident 
 Vere novo; insuetos mirabitur incola culmos, 
 Luxuriemque soli, et turgentem a sangine messem. 
 Aspicis ut toto excitus venit advena mundo 
 Bellorum invisens sedem, et confusa ruinis 
 20 Oppida, et eversos flammarum turbine muros! 
 Ut trepidos rerum annales, tristemque laborum 
 Inquirit seriem, attonitis ut spectat ocellis 
 Semirutas turres, ad adhuc polluta cruore 
 Flumina, famososque Ormondi volnere campos! 
 Hic ubi saxa jacent disperso infecta cerebro 
 Atque interruptis hiscunt divortia muris, 
 Vexillum intrepidus fixit, cui tempora dudum 
 Budenses palmae, peregrinaque laurus obumbrat. 
 Ille ruens aciem in mediam, qua ferrea grando 
 30 Sparsa furit circum, et plumbi densissimus imber, 
 Sulphuream noctem, tetrasque bitumine nubes 
 Ingreditur, crebroque rubentem fulgure fumum. 
 Ut vario anfractu, et disjectis undique saxis 
 Maenia discedunt, scopulisque immane minantur 
 Desuper horrificis, et formidabile pendent! 
 Hic pestem occultam, et faecundas sulphure moles 
 Cernere erat, magno quas inter mota tumultu 
 Praelia fervebant; subito cum claustra fragore 
 Horrendum disrupta tonant, semiustaque membra, 
 40 Fumantesque artus, laniataque corpora lethum 
 Corripit informe, et rotat ater in aethere turbo. 
 Sic postquam Enceladi dejecit fulmine fratres 
 Coelicolum pater, et vetuit contemnere divos: 
 Divulsam terrae faciem, ingentesque ruinas 
 Mortales stupuere; altum hic mirantur abesse 
 Pelion, invertique imis radicibus Ossam; 
 Hic fluvium moles inter confusaque saxa 
 Reptare, atque aliis discentem currere ripis. 
 Stant dubii, et notos montes umbrasque requirunt, 
 50 Errore ambiguo elusi, et novitate locorum. 
 Nempe hic Auriaci nuper vexilla secutae 
 Confluxere acies; hic, aspera corda, Britanni, 
 Germanusque ferox, et juncto foedere Belga; 
 Quique truci Boreae, et coelo damnatus iniquo 
 Vitam agit in tenebris, et qui dudum ore perusto 
 Decolor admoti prodit vestigia Phoebi, 
 Undique conveniunt, totum conscripta per orbem 
 Agmina, Nassovique latus socialibus armis 
 Circumfusa tegunt, fremitusque et murmura miscent, 
 60 Tam vario disjuncta situ, tot dissona linguis. 
 Te tamen e mediis, ductor fortissime turmis 
 Exere, tu vitam (si quid mea carmina possunt) 
 Accipies, populique encomia sera futuri, 
 Quem varias edoctum artes, studiisque Minervae 
 Omnibus ornatum Marti Rhedycina furenti 
 Credidit invita, et tanto se jactat alumno. 
 Hunc nempe ardorem, atque immensos pectoris aestus 
 Non jubar Arctoum, aut nostri penuria coeli, 
 Sed plaga torridior, qua sol intentius omnes 
 70 Effundit radios, totique obnoxia Phoebo 
 India progenuit, tenerisque incoxit ab annis 
 Virtutem immodicam, et generosae incendia mentis. 
 Jam quoque torpentem qui infelix suspicit Arcton, 
 Brumamque aeternam frigusque perambulat, ursae 
 Horridus exuviis, Gulielmi ingenti facta 
 Describit sociis, pugnataque in ordine bella 
 Attentus numerat, neque brumam aut frigora curat. 
 En! vastos nivium tractus et pallida regna 
 Deserit, imperio extremum qui subjicit orbem, 
 80 Indigenasque hyemes, Britonumque heroa pererrat 
 Luminibus tacitis; subeunt nunc fusa Namurcae 
 Maenia, nunc tardo quae sanguine plurima fluxit 
 Boinia, nunc dubii palma indiscreta Seneffi. 
 Quae facies, et quanti viri! quo vertice in auras 
 Assurgit! quali firmat vestigia gressu, 
 Majestate rudi, et torvo spectabilis ore! 
 Sic olim Alcides, immania membra Leonis 
 Instratus spoliis, vasta se mole ferebat, 
 Evandri amplexus dextramque adjungere dextrae 
 90 Cum peteret, tectisque ingens succederet hospes 
 Dum pugnas, Gulielme, tuas, camposque cruentos 
 Accipit, in venis ebullit vividus humor, 
 Corda micant crebro, et mentem ferit aemulus ardor. 
 Non jam Riphaeos hostis populabitur agros 
 Impune, aut agitabit inultas Sarmata praedas. 
 Quis tamen ille procul fremitus, quae murmura vulgi 
 Nassovium ingeminant! video cava littora circum 
 Fervere remigibus, subitisque albescere velis. 
 Anglia solve metus, et inanes mitte querelas, 
 100 Nassovi secura tui, desiste tumentes 
 Prospicere in fluctus animo suspensa, trucesque 
 Objurgare notos, tardamque requirere puppim: 
 Optatus tibi Caesar adest, nec ut ante videbis 
 Sollicitum belli studiis, fatalia Gallo 
 Consilia, et tacitas versantem in pectore pugnas. 
 Olli grata quies et pax tranquilla verendum 
 Composuit vultum, laetosque afflavit honores. 
 Ut denso circum se plurimus agmine miles 
 Agglomerat lateri, ut patriam veteresque penates 
 110 Respicit exultans! juvat ostentare recentes 
 Ore cicatrices, et vulnera cruda, notasque 
 Mucronum insignes, afflataque sulphure membra. 
 Chara stupet conjux, reducisque incerta mariti 
 Vestigat faciem; trepida formidine proles 
 Stat procul, et patrios horrescit nescia vultus. 
 Ille graves casus, duri et discrimina belli 
 Enumerat, tumidisque instaurat praelia verbis. 
 Sic postquam in patriam foecunda heroibus Argo 
 Phryxeam attulerat pellem, lanamque rigentem 
 120 Exposuit Graiis, et tortile velleris aurum, 
 Navita terrificis infamia littora monstris 
 Describit, mixto spirantem incendia fumo 
 Serpentem, vigilesque feras, plaustroque gementes 
 Insolito tauros, et anhelos igne juvencos. 
 Te tamen, o quantis Gulielme erepte periclis, 
 Accipimus reducem: tibi diva Britannia fundit 
 Plebemque et proceres: medias quacunque per urbes 
 Ingrederis, crebrae consurgunt undique pompae, 
 Gaudiaque et plausus: mixto orgine vulgus euntem 
 130 Circumstat fremitu denso: tibi Jupiter annum 
 Serius invertit, luces mirata serenas 
 Ridet hyems, festoque vacat coelum omne triumpho. 
 Jamque nepos tibi parvus adest, laetoque juventae 
 Incessu, et blando testatur gaudia risu. 
 Ut patrius vigor atque elati gratia vultus 
 Caesareum spirant, majestatemque verendam 
 Infundunt puero! ut mater formosa serenat 
 Augustam frontem, et sublimia temperat ora! 
 Agnosco faciem ambiguam, mixtosque parentes. 
 140 Ille tuas, Gulielme, acies, et tristia bella, 
 Pugnasque innocua dudum sub imagine lusit. 
 Nunc indignanti similis fugitiva pusillae 
 Terga premit turmae, et falsis terroribus implet, 
 Sternitque exiguum ficto cognomine Gallum. 
 Nunc simulat turres, et propugnacula parva 
 Nominibus signat variis; subitoque tumultu 
 Sedulus infirmas arces, humilemque Namuream 
 Diruit; interea generosae in pectore flammae 
 Assurgunt sensim juveni, notat ignis honestas 
 150 Purpureo fervore geneas, et amabilis horror. 
 Quis tamen Augustae immensas in carmine pompas 
 Instruet, in luteos ubi vulgo effusa canales 
 Vina rubent, variatque infectas purpura sordes? 
 Quis lapsus referet stellarum, et fictile coelum, 
 Qua laceram ostendunt redolentia compita chartam, 
 Sulphuris exuvias, tubulosque bitumine cassos? 
 En procul attonitam video clarescere noctem 
 Fulgore insolito! ruit undique lucidus imber, 
 Flagrantesque hyemes; crepitantia sidera passim 
 160 Scintillant, totoque pluunt incendia coelo. 
 Nec minus in terris Vulcanus mille figuras 
 Induit, ignivomasque feras, et fulgida monstra, 
 Terribiles visu formas! hic membra leonis 
 Hispida mentitur, tortisque comantia flammis 
 Colla quatit, rutilasque jubas; hic lubricus anguem 
 Ludit, subsiliens, et multo sibilat igne. 
 Laetitiam ingentem atque effusa haec gaudia civis 
 Jam tandem securus agit, positoque timore 
 Exercet ventos, classemque per ultima mundi 
 170 Impune educit, pelagoque licentius errat: 
 Seu constricta gelu, mediisque horrentia Cancri 
 Mensibus arva videt; seu turgida malit olenti 
 Tendere vela noto, qua thurea flamina miscet 
 aeolus, et placidis perfundit odoribus auras. 
 Vos animae illustres heroum, umbraeque recentes, 
 Quarum trunca jacent et adhuc stillantia crudis 
 Corpora vulneribus, quibus haec optabilis orbi 
 Parta quies, nondum Nassovo abducite vestro 
 Fida satellitia, at solitis stipate catervis 
 180 Ductorem, et tenues circum diffundite turmas. 
 Tuque, Maria, tuos non unquam oblita Britannos, 
 O diva, o patiens magnum expectare maritum, 
 Ne terris dominum invideas, quanquam amplius illum 
 Detineat, longamque agitent sub vindice pacem.
 
  Addison 	 Neo-Latin The Latin Library The Classics Page