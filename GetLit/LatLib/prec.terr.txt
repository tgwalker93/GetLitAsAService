Precatio Terrae
		 

		 
		 
	 
	
 

 PRECATIO TERRAE
 

 

 
Dea sancta Tellus, rerum naturae parens, 
quae cuncta generas et regeneras in dies, 
quod sola praestas gentibus vitalia, 
coeli ac maris diva arbitra rerumque omnium, 
per quam silet natura et somnos concipit, 
itemque lucem reparas et noctem fugas: 
tu Ditis umbras tegis et immensum chaos 
ventosque et imbres tempestatesque attines 
et, cum libet, dimittis et misces freta 
fugasque soles et procellas concitas, 
itemque, cum vis, hilarem promittis diem. 
Tu alimenta vitae tribuis perpetua fide, 
et, cum recesserit anima, in tete refugimus: 
ita, quicquid tribuis, in te cuncta recidunt. 
Merito vocaris Magna tu Mater Deum, 
pietate quia vicisti divom numina; 
tuque illa vera es gentium et divom parens, 
sine qua nil maturatur nec nasci potest; 
tu es Magna tuque divom regina es, dea. 
Te, diva, adoro tuumque ego numen invoco, 
facilisque praestes hoc mihi quod te rogo; 
referamque grates, diva, tibi merita fide. 
Exaudi me, quaeso, et fave coeptis meis; 
hoc quod peto a te, diva, mihi praesta volens. 
Herbas, quascumque generat maiestas tua, 
salutis causa tribuis cunctis gentibus: 
hanc nunc mihi permittas medicinam tuam. 
Veniat medicina cum tuis virtutibus: 
quidque ex his fecero, habeat eventum bonum, 
cuique easdem dedero quique easdem a me acceperint, 
sanos eos praestes. Denique nunc, diva, hoc mihi 
maiestas praestes tua, quod te supplex rogo.
 
 
 
 
 
	 The Miscellany 
	 The Latin Library 
	 The Classics Page