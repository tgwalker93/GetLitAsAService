John Owen 
 
 
 
 John Owen (Iohannes Audoenus, 1564-1622) 
 
 Select epigrams 
 
 
 
 Venus 
Principium dulce est, at finis amoris amarus; 
  laeta venire Venus, tristis abire solet. 
Flumina quaesitum sic in mare dulcia currunt; 
  postquam gustarunt aequor, amara fluunt. 
 De vita et Venere 
Omnis ad extremum properet licet actio finem; 
  oderunt finem vita Venusque suum. 
 Homo 
Cor, nisi cura, nihil; caro nil, nisi triste cadaver; 
  nasci, aegrotare est; vivere, saepe mori. 
 Ad Ponticum 
Saepe rogas, 'Quot habes annos?' respondeo: 'Nullos.' 
  Quomodo? quos habui, Pontice, non habeo. 
 Christus in cruce 
In medio Christus latronum quando pependit, 
  aut numquam, aut 'virtus' tunc fuit 'in medio.' 
 Secretum amoris 
Rarus amatur amans; ut ameris, amabilis esto 
  omnibus; a nulla vis ut ameris? Ama! 
 Amantes 
Est amor in nobis, in lignis ut latet ignis, 
  ignis uti lignum, nos levis urit amor. 
ligna sed in cineres vanescunt, ignis in auras; 
  nos cinis, et noster, quid nisi fumus, amor? 
 Ultima linea 
Ultimus est vitae mors actus amara iocosae. 
  Cuius vita fuit seria, mors iocus est. 
 Amo, vocis passivae, amor, activae 
Quisquis amat, servit, dominatur quisquis amatur; 
  quisquis amat patitur, quisquis amatur agit. 
 Navis 
Puppis cauda, carinaque venter, proraque rostrum; 
  velaque sunt alae, totaque navis avis. 
 Sanguis 
Sum crudus, vocor inde cruor, per corpora curro. 
  Volvor, et in venis sanguis ut anguis eo. 
 Parum, nihil: nimis, satis 
Pauper in orbe parum, mendicus nil habet usquam, 
  dives habet nimium. Quis nisi nemo satis? 
 Humilitas 
Uberiora ferunt valles, brevioraque montes 
  gramina; multum humilis mens sapit, alta parum. 
Mens mons est, montisque cacumen mentis acumen. 
  Omne cacumen inops est et acumen iners. 
 Mors 
Humanum in terris nihil est quod non sit humandum. 
  Avolat hinc animus, cetera sorbet humus. 
 Ad Hilarem Datorem 
Munera ne numera, miseris quaecumque dedisti: 
  in caelis numerat, munerat illa Deus. 
 Dives 
Deterior fio, fieri dum ditior opto; 
  maior me fieri molior, haud melior. 
 Patria est ubicumque est bene 
Illa mihi patria est ubi pascor, non ubi nascor; 
  illa ubi sum notus, non ubi natus eram. 
Illa mihi patria est mihi quae patrimonia praebet; 
  hic ubicumque habeo quod satis est, habito. 
 Gubernaculum corporis 
Insipiens linguam laxat, sapiensque refrenat; 
  quis minor aut maior quam tacuisse labor? 
 Poeta laureatus 
Laurus in igne crepat, vivunt in funere vates; 
  fallor, an hunc vatum praemia laurus erat? 
 Amor coniugalis 
Plurimus in caelis amor est, connubia nulla; 
  coniugia in terris plurima, nullus amor. 
 Heautontimoroumenos 
Dum mortem vitare studet, vitamque tueri, 
  se toto vitae tempore torquet homo. 
Bruta bonis fruitur praesentis bestia vitae; 
  dum vivit, vivit; cum moritur, moritur. 
 Circumcisio et baptismus 
Circumcisus eras et baptizatus, Iesu 
  Christe; tibi neutro cum tamen esset opus. 
Cui purganda parum est utrumque ad crimina, quare 
  alterutro tantum fas mihi, Christe, frui? 
 Contemptus mundi 
Felicem vitam vis vivere? Spernito vitam. 
  Vivit enim misere cui sua vita placet. 
 Paradoxon 
Descendit tristem licet atheus omnis in Orcum, 
  nullus in Inferno est atheus, ante fuit.
 
 
 
 
 
 
	 Neo-Latin 
	 The Latin Library 
	 The Classics Homepage