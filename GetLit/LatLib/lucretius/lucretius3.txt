Lucretius: De Rerum Natura III
		 

		 
		 
	 
	
 

 TITI LVCRETI CARI DE RERVM NATVRA LIBER TERTIVS
 

 

 
E tenebris tantis tam clarum extollere lumen 
qui primus potuisti inlustrans commoda vitae, 
te sequor, o Graiae gentis decus, inque tuis nunc 
ficta pedum pono pressis vestigia signis, 
non ita certandi cupidus quam propter amorem 
quod te imitari aveo; quid enim contendat hirundo 
cycnis, aut quid nam tremulis facere artubus haedi 
consimile in cursu possint et fortis equi vis? 
tu, pater, es rerum inventor, tu patria nobis 
suppeditas praecepta, tuisque ex, inclute, chartis, 
floriferis ut apes in saltibus omnia libant, 
omnia nos itidem depascimur aurea dicta, 
aurea, perpetua semper dignissima vita. 
nam simul ac ratio tua coepit vociferari 
naturam rerum divina mente coorta 
diffugiunt animi terrores, moenia mundi 
discedunt. totum video per inane geri res. 
apparet divum numen sedesque quietae, 
quas neque concutiunt venti nec nubila nimbis 
aspergunt neque nix acri concreta pruina 
cana cadens violat semper[que] innubilus aether 
integit et large diffuso lumine ridet: 
omnia suppeditat porro natura neque ulla 
res animi pacem delibat tempore in ullo. 
at contra nusquam apparent Acherusia templa, 
nec tellus obstat quin omnia dispiciantur, 
sub pedibus quae cumque infra per inane geruntur. 
his ibi me rebus quaedam divina voluptas 
percipit atque horror, quod sic natura tua vi 
tam manifesta patens ex omni parte retecta est. 
 Et quoniam docui, cunctarum exordia rerum 
qualia sint et quam variis distantia formis 
sponte sua volitent aeterno percita motu, 
quove modo possint res ex his quaeque creari, 
hasce secundum res animi natura videtur 
atque animae claranda meis iam versibus esse 
et metus ille foras praeceps Acheruntis agendus, 
funditus humanam qui vitam turbat ab imo 
omnia suffundens mortis nigrore neque ullam 
esse voluptatem liquidam puramque relinquit. 
nam quod saepe homines morbos magis esse timendos 
infamemque ferunt vitam quam Tartara leti 
et se scire animi naturam sanguinis esse, 
aut etiam venti, si fert ita forte voluntas, 
nec prosum quicquam nostrae rationis egere, 
hinc licet advertas animum magis omnia laudis 
iactari causa quam quod res ipsa probetur. 
extorres idem patria longeque fugati 
conspectu ex hominum, foedati crimine turpi, 
omnibus aerumnis adfecti denique vivunt, 
et quo cumque tamen miseri venere parentant 
et nigras mactant pecudes et manibus divis 
inferias mittunt multoque in rebus acerbis 
 acrius advertunt animos ad religionem. 
quo magis in dubiis hominem spectare periclis 
convenit adversisque in rebus noscere qui sit; 
nam verae voces tum demum pectore ab imo 
eliciuntur [et] eripitur persona manet res. 
denique avarities et honorum caeca cupido, 
quae miseros homines cogunt transcendere fines 
iuris et inter dum socios scelerum atque ministros 
noctes atque dies niti praestante labore 
ad summas emergere opes, haec vulnera vitae 
non minimam partem mortis formidine aluntur. 
turpis enim ferme contemptus et acris egestas 
semota ab dulci vita stabilique videtur 
et quasi iam leti portas cunctarier ante; 
unde homines dum se falso terrore coacti 
effugisse volunt longe longeque remosse, 
sanguine civili rem conflant divitiasque 
conduplicant avidi, caedem caede accumulantes, 
crudeles gaudent in tristi funere fratris 
et consanguineum mensas odere timentque. 
consimili ratione ab eodem saepe timore 
macerat invidia ante oculos illum esse potentem, 
illum aspectari, claro qui incedit honore, 
ipsi se in tenebris volvi caenoque queruntur. 
intereunt partim statuarum et nominis ergo. 
et saepe usque adeo, mortis formidine, vitae 
percipit humanos odium lucisque videndae, 
ut sibi consciscant maerenti pectore letum 
obliti fontem curarum hunc esse timorem: 
hunc vexare pudorem, hunc vincula amicitiai 
rumpere et in summa pietate evertere suadet: 
nam iam saepe homines patriam carosque parentis 
prodiderunt vitare Acherusia templa petentes. 
nam vel uti pueri trepidant atque omnia caecis 
in tenebris metuunt, sic nos in luce timemus 
inter dum, nihilo quae sunt metuenda magis quam 
quae pueri in tenebris pavitant finguntque futura. 
hunc igitur terrorem animi tenebrasque necessest 
non radii solis neque lucida tela diei 
discutiant, sed naturae species ratioque. 
 Primum animum dico, mentem quem saepe vocamus, 
in quo consilium vitae regimenque locatum est, 
esse hominis partem nihilo minus ac manus et pes 
atque oculei partes animantis totius extant. 
* * * 
sensum animi certa non esse in parte locatum, 
verum habitum quendam vitalem corporis esse, 
harmoniam Grai quam dicunt, quod faciat nos 
vivere cum sensu, nulla cum in parte siet mens; 
ut bona saepe valetudo cum dicitur esse 
corporis, et non est tamen haec pars ulla valentis, 
sic animi sensum non certa parte reponunt; 
magno opere in quo mi diversi errare videntur. 
 Saepe itaque, in promptu corpus quod cernitur, aegret, 
cum tamen ex alia laetamur parte latenti; 
 et retro fit ubi contra sit saepe vicissim, 
cum miser ex animo laetatur corpore toto; 
non alio pacto quam si, pes cum dolet aegri, 
in nullo caput interea sit forte dolore. 
 Praeterea molli cum somno dedita membra 
effusumque iacet sine sensu corpus honustum, 
est aliud tamen in nobis quod tempore in illo 
multimodis agitatur et omnis accipit in se 
laetitiae motus et curas cordis inanis. 
 Nunc animam quoque ut in membris cognoscere possis 
esse neque harmonia corpus sentire solere, 
principio fit uti detracto corpore multo 
saepe tamen nobis in membris vita moretur. 
 Atque eadem rursum, cum corpora pauca caloris 
diffugere forasque per os est editus aÃ«r, 
deserit extemplo venas atque ossa relinquit; 
noscere ut hinc possis non aequas omnia partis 
corpora habere neque ex aequo fulcire salutem, 
sed magis haec, venti quae sunt calidique vaporis 
semina, curare in membris ut vita moretur. 
est igitur calor ac ventus vitalis in ipso 
corpore, qui nobis moribundos deserit artus. 
quapropter quoniam est animi natura reperta 
atque animae quasi pars hominis, redde harmoniai 
nomen, ad organicos alto delatum Heliconi, 
sive aliunde ipsi porro traxere et in illam 
transtulerunt, proprio quae tum res nomine egebat. 
quidquid [id] est, habeant: tu cetera percipe dicta. 
 Nunc animum atque animam dico coniuncta teneri 
inter se atque unam naturam conficere ex se, 
sed caput esse quasi et dominari in corpore toto 
consilium, quod nos animum mentemque vocamus. 
idque situm media regione in pectoris haeret. 
hic exultat enim pavor ac metus, haec loca circum 
laetitiae mulcent: hic ergo mens animusquest. 
cetera pars animae per totum dissita corpus 
paret et ad numen mentis momenque movetur. 
idque sibi solum per se sapit et sibi gaudet, 
cum neque res animam neque corpus commovet una. 
et quasi, cum caput aut oculus temptante dolore 
laeditur in nobis, non omni concruciamur 
corpore, sic animus nonnumquam laeditur ipse 
laetitiaque viget, cum cetera pars animai 
per membra atque artus nulla novitate cietur; 
verum ubi vementi magis est commota metu mens, 
consentire animam totam per membra videmus 
sudoresque ita palloremque existere toto 
corpore et infringi linguam vocemque aboriri, 
caligare oculos, sonere auris, succidere artus, 
denique concidere ex animi terrore videmus 
saepe homines; facile ut quivis hinc noscere possit 
esse animam cum animo coniunctam, quae cum animi [vi] 
percussa est, exim corpus propellit et icit. 
 Haec eadem ratio naturam animi atque animai 
corpoream docet esse; ubi enim propellere membra, 
 corripere ex somno corpus mutareque vultum 
atque hominem totum regere ac versare videtur, 
quorum nil fieri sine tactu posse videmus 
nec tactum porro sine corpore, nonne fatendumst 
corporea natura animum constare animamque? 
praeterea pariter fungi cum corpore et una 
consentire animum nobis in corpore cernis. 
si minus offendit vitam vis horrida teli 
ossibus ac nervis disclusis intus adacta, 
at tamen insequitur languor terraeque petitus 
suavis et in terra mentis qui gignitur aestus 
inter dumque quasi exsurgendi incerta voluntas. 
ergo corpoream naturam animi esse necessest, 
corporeis quoniam telis ictuque laborat. 
 Is tibi nunc animus quali sit corpore et unde 
constiterit pergam rationem reddere dictis. 
principio esse aio persuptilem atque minutis 
perquam corporibus factum constare. id ita esse 
hinc licet advertas animum, ut pernoscere possis. 
  Nil adeo fieri celeri ratione videtur, 
quam si mens fieri proponit et inchoat ipsa; 
ocius ergo animus quam res se perciet ulla, 
ante oculos quorum in promptu natura videtur. 
at quod mobile tanto operest, constare rutundis 
perquam seminibus debet perquamque minutis, 
momine uti parvo possint inpulsa moveri. 
namque movetur aqua et tantillo momine flutat, 
quippe volubilibus parvisque creata figuris. 
at contra mellis constantior est natura 
et pigri latices magis et cunctantior actus: 
haeret enim inter se magis omnis materiai 
copia, ni mirum quia non tam levibus extat 
corporibus neque tam suptilibus atque rutundis. 
namque papaveris aura potest suspensa levisque 
cogere ut ab summo tibi diffluat altus acervus, 
at contra lapidum coniectum spicarumque 
noenu potest. igitur parvissima corpora pro quam 
et levissima sunt, ita mobilitate fruuntur; 
at contra quae cumque magis cum pondere magno 
asperaque inveniuntur, eo stabilita magis sunt. 
nunc igitur quoniamst animi natura reperta 
mobilis egregie, perquam constare necessest 
corporibus parvis et levibus atque rutundis. 
quae tibi cognita res in multis, o bone, rebus 
utilis invenietur et opportuna cluebit. 
 Haec quoque res etiam naturam dedicat eius, 
quam tenui constet textura quamque loco se 
contineat parvo, si possit conglomerari, 
quod simul atque hominem leti secura quies est 
indepta atque animi natura animaeque recessit, 
nil ibi libatum de toto corpore cernas 
ad speciem, nihil ad pondus: mors omnia praestat, 
vitalem praeter sensum calidumque vaporem. 
ergo animam totam perparvis esse necessest 
seminibus nexam per venas viscera nervos, 
 qua tenus, omnis ubi e toto iam corpore cessit, 
extima membrorum circumcaesura tamen se 
incolumem praestat nec defit ponderis hilum. 
quod genus est, Bacchi cum flos evanuit aut cum 
spiritus unguenti suavis diffugit in auras 
aut aliquo cum iam sucus de corpore cessit; 
nil oculis tamen esse minor res ipsa videtur 
propterea neque detractum de pondere quicquam, 
ni mirum quia multa minutaque semina sucos 
efficiunt et odorem in toto corpore rerum. 
quare etiam atque etiam mentis naturam animaeque 
scire licet perquam pauxillis esse creatam 
seminibus, quoniam fugiens nil ponderis aufert. 
 Nec tamen haec simplex nobis natura putanda est. 
tenvis enim quaedam moribundos deserit aura 
mixta vapore, vapor porro trahit aÃ«ra secum; 
nec calor est quisquam, cui non sit mixtus et aÃ«r; 
rara quod eius enim constat natura, necessest 
aÃ«ris inter eum primordia multa moveri. 
iam triplex animi est igitur natura reperta; 
nec tamen haec sat sunt ad sensum cuncta creandum, 
nil horum quoniam recipit mens posse creare 
sensiferos motus, quae denique mente volutat. 
quarta quoque his igitur quaedam natura necessest 
adtribuatur; east omnino nominis expers; 
qua neque mobilius quicquam neque tenvius extat 
nec magis e parvis et levibus ex elementis; 
sensiferos motus quae didit prima per artus. 
prima cietur enim, parvis perfecta figuris, 
inde calor motus et venti caeca potestas 
accipit, inde aÃ«r, inde omnia mobilitantur: 
concutitur sanguis, tum viscera persentiscunt 
omnia, postremis datur ossibus atque medullis 
sive voluptas est sive est contrarius ardor. 
nec temere huc dolor usque potest penetrare neque acre 
permanare malum, quin omnia perturbentur 
usque adeo [ut] vitae desit locus atque animai 
diffugiant partes per caulas corporis omnis. 
sed plerumque fit in summo quasi corpore finis 
motibus: hanc ob rem vitam retinere valemus. 
 Nunc ea quo pacto inter sese mixta quibusque 
compta modis vigeant rationem reddere aventem 
abstrahit invitum patrii sermonis egestas; 
sed tamen, ut potero summatim attingere, tangam. 
inter enim cursant primordia principiorum 
motibus inter se, nihil ut secernier unum 
possit nec spatio fieri divisa potestas, 
sed quasi multae vis unius corporis extant. 
quod genus in quovis animantum viscere volgo 
est odor et quidam color et sapor, et tamen ex his 
omnibus est unum perfectum corporis augmen, 
sic calor atque aÃ«r et venti caeca potestas 
mixta creant unam naturam et mobilis illa 
vis, initum motus ab se quae dividit ollis, 
sensifer unde oritur primum per viscera motus. 
 nam penitus prorsum latet haec natura subestque 
nec magis hac infra quicquam est in corpore nostro 
atque anima est animae proporro totius ipsa. 
quod genus in nostris membris et corpore toto 
mixta latens animi vis est animaeque potestas, 
corporibus quia de parvis paucisque creatast, 
sic tibi nominis haec expers vis, facta minutis 
corporibus, latet atque animae quasi totius ipsa 
proporrost anima et dominatur corpore toto. 
consimili ratione necessest ventus et aÃ«r 
et calor inter se vigeant commixta per artus 
atque aliis aliud subsit magis emineatque, 
ut quiddam fieri videatur ab omnibus unum, 
ni calor ac ventus seorsum seorsumque potestas 
aÃ«ris interemant sensum diductaque solvant. 
est etiam calor ille animo, quem sumit, in ira 
cum fervescit et ex oculis micat acrius ardor; 
est et frigida multa, comes formidinis, aura, 
quae ciet horrorem membris et concitat artus; 
est etiam quoque pacati status aÃ«ris ille, 
pectore tranquillo fit qui voltuque sereno. 
sed calidi plus est illis quibus acria corda 
iracundaque mens facile effervescit in ira, 
quo genere in primis vis est violenta leonum, 
pectora qui fremitu rumpunt plerumque gementes 
nec capere irarum fluctus in pectore possunt. 
at ventosa magis cervorum frigida mens est 
et gelidas citius per viscera concitat auras, 
quae tremulum faciunt membris existere motum. 
at natura boum placido magis aÃ«re vivit 
nec nimis irai fax umquam subdita percit 
fumida, suffundens caecae caliginis umbra, 
nec gelidis torpet telis perfixa pavoris; 
interutrasque sitast cervos saevosque leones. 
sic hominum genus est: quamvis doctrina politos 
constituat pariter quosdam, tamen illa relinquit 
naturae cuiusque animi vestigia prima. 
nec radicitus evelli mala posse putandumst, 
quin proclivius hic iras decurrat ad acris, 
ille metu citius paulo temptetur, at ille 
tertius accipiat quaedam clementius aequo. 
inque aliis rebus multis differre necessest 
naturas hominum varias moresque sequacis; 
quorum ego nunc nequeo caecas exponere causas 
nec reperire figurarum tot nomina quot sunt 
principiis, unde haec oritur variantia rerum. 
illud in his rebus video firmare potesse, 
usque adeo naturarum vestigia linqui 
parvola, quae nequeat ratio depellere nobis, 
ut nihil inpediat dignam dis degere vitam. 
 Haec igitur natura tenetur corpore ab omni 
ipsaque corporis est custos et causa salutis; 
nam communibus inter se radicibus haerent 
nec sine pernicie divelli posse videntur. 
quod genus e thuris glaebis evellere odorem 
 haud facile est, quin intereat natura quoque eius, 
sic animi atque animae naturam corpore toto 
extrahere haut facile est, quin omnia dissoluantur. 
inplexis ita principiis ab origine prima 
inter se fiunt consorti praedita vita, 
nec sibi quaeque sine alterius vi posse videtur 
corporis atque animi seorsum sentire potestas, 
sed communibus inter eas conflatur utrimque 
motibus accensus nobis per viscera sensus. 
 Praeterea corpus per se nec gignitur umquam 
nec crescit neque post mortem durare videtur. 
non enim, ut umor aquae dimittit saepe vaporem, 
qui datus est, neque ea causa convellitur ipse, 
sed manet incolumis, non, inquam, sic animai 
discidium possunt artus perferre relicti, 
sed penitus pereunt convulsi conque putrescunt. 
ex ineunte aevo sic corporis atque animai 
mutua vitalis discunt contagia motus, 
maternis etiam membris alvoque reposta, 
discidium [ut] nequeat fieri sine peste maloque; 
ut videas, quoniam coniunctast causa salutis, 
coniunctam quoque naturam consistere eorum. 
 Quod super est, siquis corpus sentire refutat 
atque animam credit permixtam corpore toto 
suscipere hunc motum quem sensum nominitamus, 
vel manifestas res contra verasque repugnat. 
quid sit enim corpus sentire quis adferet umquam, 
si non ipsa palam quod res dedit ac docuit nos? 
'at dimissa anima corpus caret undique sensu.' 
perdit enim quod non proprium fuit eius in aevo 
multaque praeterea perdit quom expellitur aevo. 
 Dicere porro oculos nullam rem cernere posse, 
sed per eos animum ut foribus spectare reclusis, 
difficilest, contra cum sensus ducat eorum; 
sensus enim trahit atque acies detrudit ad ipsas, 
fulgida praesertim cum cernere saepe nequimus, 
lumina luminibus quia nobis praepediuntur. 
quod foribus non fit; neque enim, qua cernimus ipsi, 
ostia suscipiunt ullum reclusa laborem. 
praeterea si pro foribus sunt lumina nostra, 
iam magis exemptis oculis debere videtur 
cernere res animus sublatis postibus ipsis. 
 Illud in his rebus nequaquam sumere possis, 
Democriti quod sancta viri sententia ponit, 
corporis atque animi primordia singula primis 
adposita alternis, variare ac nectere membra. 
nam cum multo sunt animae elementa minora 
quam quibus e corpus nobis et viscera constant, 
tum numero quoque concedunt et rara per artus 
dissita sunt, dum taxat ut hoc promittere possis, 
quantula prima queant nobis iniecta ciere 
corpora sensiferos motus in corpore, tanta 
intervalla tenere exordia prima animai. 
nam neque pulveris inter dum sentimus adhaesum 
corpore nec membris incussam sidere cretam, 
 nec nebulam noctu neque arani tenvia fila 
obvia sentimus, quando obretimur euntes, 
nec supera caput eiusdem cecidisse vietam 
vestem nec plumas avium papposque volantis, 
qui nimia levitate cadunt plerumque gravatim, 
nec repentis itum cuiusvis cumque animantis 
sentimus nec priva pedum vestigia quaeque, 
corpore quae in nostro culices et cetera ponunt. 
usque adeo prius est in nobis multa ciendum 
quam primordia sentiscant concussa animai, 
semina corporibus nostris inmixta per artus, 
et quam in his intervallis tuditantia possint 
concursare coire et dissultare vicissim. 
 Et magis est animus vitai claustra coÃ«rcens 
et dominantior ad vitam quam vis animai. 
nam sine mente animoque nequit residere per artus 
temporis exiguam partem pars ulla animai, 
sed comes insequitur facile et discedit in auras 
et gelidos artus in leti frigore linquit. 
at manet in vita cui mens animusque remansit, 
quamvis est circum caesis lacer undique membris; 
truncus adempta anima circum membrisque remota 
vivit et aetherias vitalis suscipit auras; 
si non omnimodis, at magna parte animai 
privatus, tamen in vita cunctatur et haeret; 
ut, lacerato oculo circum si pupula mansit 
incolumis, stat cernundi vivata potestas, 
dum modo ne totum corrumpas luminis orbem 
et circum caedas aciem solamque relinquas; 
id quoque enim sine pernicie non fiet eorum. 
at si tantula pars oculi media illa peresa est, 
occidit extemplo lumen tenebraeque secuntur, 
incolumis quamvis alioqui splendidus orbis. 
hoc anima atque animus vincti sunt foedere semper. 
 Nunc age, nativos animantibus et mortalis 
esse animos animasque levis ut noscere possis, 
conquisita diu dulcique reperta labore 
digna tua pergam disponere carmina vita. 
tu fac utrumque uno subiungas nomine eorum 
atque animam verbi causa cum dicere pergam, 
mortalem esse docens, animum quoque dicere credas, 
qua tenus est unum inter se coniunctaque res est. 
 Principio quoniam tenuem constare minutis 
corporibus docui multoque minoribus esse 
principiis factam quam liquidus umor aquai 
aut nebula aut fumus;Ãnam longe mobilitate 
praestat et a tenui causa magis icta movetur, 
quippe ubi imaginibus fumi nebulaeque movetur; 
quod genus in somnis sopiti ubi cernimus alte 
exhalare vaporem altaria ferreque fumum; 
nam procul haec dubio nobis simulacra gerunturÃ 
nunc igitur quoniam quassatis undique vasis 
diffluere umorem et laticem discedere cernis, 
et nebula ac fumus quoniam discedit in auras, 
crede animam quoque diffundi multoque perire 
 ocius et citius dissolvi in corpora prima, 
cum semel ex hominis membris ablata recessit; 
quippe etenim corpus, quod vas quasi constitit eius, 
cum cohibere nequit conquassatum ex aliqua re 
ac rarefactum detracto sanguine venis, 
aÃ«re qui credas posse hanc cohiberier ullo, 
corpore qui nostro rarus magis incohibens sit? 
 Praeterea gigni pariter cum corpore et una 
crescere sentimus pariterque senescere mentem. 
nam vel ut infirmo pueri teneroque vagantur 
corpore, sic animi sequitur sententia tenvis. 
inde ubi robustis adolevit viribus aetas, 
consilium quoque maius et auctior est animi vis. 
post ubi iam validis quassatum est viribus aevi 
corpus et obtusis ceciderunt viribus artus, 
claudicat ingenium, delirat lingua [labat] mens, 
omnia deficiunt atque uno tempore desunt. 
ergo dissolui quoque convenit omnem animai 
naturam, ceu fumus, in altas aÃ«ris auras; 
quando quidem gigni pariter pariterque videmus 
crescere et, [ut] docui, simul aevo fessa fatisci. 
 Huc accedit uti videamus, corpus ut ipsum 
suscipere inmanis morbos durumque dolorem, 
sic animum curas acris luctumque metumque; 
quare participem leti quoque convenit esse. 
quin etiam morbis in corporis avius errat 
saepe animus; dementit enim deliraque fatur, 
inter dumque gravi lethargo fertur in altum 
aeternumque soporem oculis nutuque cadenti; 
unde neque exaudit voces nec noscere voltus 
illorum potis est, ad vitam qui revocantes 
circum stant lacrimis rorantes ora genasque. 
quare animum quoque dissolui fateare necessest, 
quandoquidem penetrant in eum contagia morbi; 
nam dolor ac morbus leti fabricator uterquest, 
multorum exitio perdocti quod sumus ante. 
[et quoniam mentem sanari corpus ut aegrum 
et pariter mentem sanari corpus inani] 
denique cor, hominem cum vini vis penetravit 
acris et in venas discessit diditus ardor, 
consequitur gravitas membrorum, praepediuntur 
crura vacillanti, tardescit lingua, madet mens, 
nant oculi, clamor singultus iurgia gliscunt, 
et iam cetera de genere hoc quae cumque secuntur, 
cur ea sunt, nisi quod vehemens violentia vini 
conturbare animam consuevit corpore in ipso? 
at quae cumque queunt conturbari inque pediri, 
significant, paulo si durior insinuarit 
causa, fore ut pereant aevo privata futuro. 
 Quin etiam subito vi morbi saepe coactus 
ante oculos aliquis nostros, ut fulminis ictu, 
concidit et spumas agit, ingemit et tremit artus, 
desipit, extentat nervos, torquetur, anhelat 
inconstanter, et in iactando membra fatigat, 
ni mirum quia vis morbi distracta per artus 
 turbat agens animam, spumans [ut] in aequore salso 
ventorum validis fervescunt viribus undae. 
exprimitur porro gemitus, quia membra dolore 
adficiuntur et omnino quod semina vocis 
eliciuntur et ore foras glomerata feruntur 
qua quasi consuerunt et sunt munita viai. 
desipientia fit, quia vis animi atque animai 
conturbatur et, ut docui, divisa seorsum 
disiectatur eodem illo distracta veneno. 
inde ubi iam morbi reflexit causa, reditque 
in latebras acer corrupti corporis umor, 
tum quasi vaccillans primum consurgit et omnis 
paulatim redit in sensus animamque receptat. 
haec igitur tantis ubi morbis corpore in ipso 
iactentur miserisque modis distracta laborent, 
cur eadem credis sine corpore in aÃ«re aperto 
cum validis ventis aetatem degere posse? 
 Et quoniam mentem sanari corpus ut aegrum 
cernimus et flecti medicina posse videmus, 
id quoque praesagit mortalem vivere mentem. 
addere enim partis aut ordine traiecere aecumst 
aut aliquid prosum de summa detrahere hilum, 
commutare animum qui cumque adoritur et infit 
aut aliam quamvis naturam flectere quaerit. 
at neque transferri sibi partis nec tribui vult 
inmortale quod est quicquam neque defluere hilum; 
nam quod cumque suis mutatum finibus exit, 
continuo hoc mors est illius quod fuit ante. 
ergo animus sive aegrescit, mortalia signa 
mittit, uti docui, seu flectitur a medicina. 
usque adeo falsae rationi vera videtur 
res occurrere et effugium praecludere eunti 
ancipitique refutatu convincere falsum. 
 Denique saepe hominem paulatim cernimus ire 
et membratim vitalem deperdere sensum; 
in pedibus primum digitos livescere et unguis, 
inde pedes et crura mori, post inde per artus 
ire alios tractim gelidi vestigia leti. 
scinditur atque animae haec quoniam natura nec uno 
tempore sincera existit, mortalis habendast. 
quod si forte putas ipsam se posse per artus 
introsum trahere et partis conducere in unum 
atque ideo cunctis sensum diducere membris, 
at locus ille tamen, quo copia tanta animai 
cogitur, in sensu debet maiore videri; 
qui quoniam nusquamst, ni mirum, ut diximus [ante>, 
dilaniata foras dispargitur, interit ergo. 
quin etiam si iam libeat concedere falsum 
et dare posse animam glomerari in corpore eorum, 
lumina qui lincunt moribundi particulatim, 
mortalem tamen esse animam fateare necesse 
nec refert utrum pereat dispersa per auras 
an contracta suis e partibus obbrutescat, 
quando hominem totum magis ac magis undique sensus 
deficit et vitae minus et minus undique restat. 
  Et quoniam mens est hominis pars una locoque 
fixa manet certo, vel ut aures atque oculi sunt 
atque alii sensus qui vitam cumque gubernant, 
et vel uti manus atque oculus naresve seorsum 
secreta ab nobis nequeunt sentire neque esse, 
sed tamen in parvo lincuntur tempore tali, 
sic animus per se non quit sine corpore et ipso 
esse homine, illius quasi quod vas esse videtur, 
sive aliud quid vis potius coniunctius ei 
fingere, quandoquidem conexu corpus adhaeret. 
 Denique corporis atque animi vivata potestas 
inter se coniuncta valent vitaque fruuntur; 
nec sine corpore enim vitalis edere motus 
sola potest animi per se natura nec autem 
cassum anima corpus durare et sensibus uti. 
scilicet avolsus radicibus ut nequit ullam 
dispicere ipse oculus rem seorsum corpore toto, 
sic anima atque animus per se nil posse videtur. 
ni mirum quia [per] venas et viscera mixtim, 
per nervos atque ossa tenentur corpore ab omni 
nec magnis intervallis primordia possunt 
libera dissultare, ideo conclusa moventur 
sensiferos motus, quos extra corpus in auras 
aÃ«ris haut possunt post mortem eiecta moveri 
propterea quia non simili ratione tenentur; 
corpus enim atque animans erit aÃ«r, si cohibere 
sese anima atque in eos poterit concludere motus, 
quos ante in nervis et in ipso corpore agebat. 
quare etiam atque etiam resoluto corporis omni 
tegmine et eiectis extra vitalibus auris 
dissolui sensus animi fateare necessest 
atque animam, quoniam coniunctast causa duobus. 
 Denique cum corpus nequeat perferre animai 
discidium, quin in taetro tabescat odore, 
quid dubitas quin ex imo penitusque coorta 
emanarit uti fumus diffusa animae vis, 
atque ideo tanta mutatum putre ruina 
conciderit corpus, penitus quia mota loco sunt 
fundamenta foras manant animaeque per artus 
perque viarum omnis flexus, in corpore qui sunt, 
atque foramina? multimodis ut noscere possis 
dispertitam animae naturam exisse per artus 
et prius esse sibi distractam corpore in ipso, 
quam prolapsa foras enaret in aÃ«ris auras. 
 Quin etiam finis dum vitae vertitur intra, 
saepe aliqua tamen e causa labefacta videtur 
ire anima ac toto solui de corpore [tota] 
et quasi supremo languescere tempore voltus 
molliaque exsangui cadere omnia [corpore] membra. 
quod genus est, animo male factum cum perhibetur 
aut animam liquisse; ubi iam trepidatur et omnes 
extremum cupiunt vitae reprehendere vinclum; 
conquassatur enim tum mens animaeque potestas 
omnis. et haec ipso cum corpore conlabefiunt, 
ut gravior paulo possit dissolvere causa. 
  Quid dubitas tandem quin extra prodita corpus 
inbecilla foras in aperto, tegmine dempto, 
non modo non omnem possit durare per aevom, 
sed minimum quodvis nequeat consistere tempus? 
nec sibi enim quisquam moriens sentire videtur 
ire foras animam incolumem de corpore toto, 
nec prius ad iugulum et supera succedere fauces, 
verum deficere in certa regione locatam; 
ut sensus alios in parti quemque sua scit 
dissolui. quod si inmortalis nostra foret mens, 
non tam se moriens dissolvi conquereretur, 
sed magis ire foras vestemque relinquere, ut anguis. 
 Denique cur animi numquam mens consiliumque 
gignitur in capite aut pedibus manibusve, sed unis 
sedibus et certis regionibus omnibus haeret, 
si non certa loca ad nascendum reddita cuique 
sunt, et ubi quicquid possit durare creatum 
atque ita multimodis partitis artubus esse, 
membrorum ut numquam existat praeposterus ordo? 
usque adeo sequitur res rem, neque flamma creari 
fluminibus solitast neque in igni gignier algor. 
 Praeterea si inmortalis natura animaist 
et sentire potest secreta a corpore nostro, 
quinque, ut opinor, eam faciundum est sensibus auctam. 
nec ratione alia nosmet proponere nobis 
possumus infernas animas Acherunte vagare. 
pictores itaque et scriptorum saecla priora 
sic animas intro duxerunt sensibus auctas. 
at neque sorsum oculi neque nares nec manus ipsa 
esse potest animae neque sorsum lingua neque aures; 
haud igitur per se possunt sentire neque esse. 
 Et quoniam toto sentimus corpore inesse 
vitalem sensum et totum esse animale videmus, 
si subito medium celeri praeciderit ictu 
vis aliqua, ut sorsum partem secernat utramque, 
dispertita procul dubio quoque vis animai 
et discissa simul cum corpore dissicietur. 
at quod scinditur et partis discedit in ullas, 
scilicet aeternam sibi naturam abnuit esse. 
falciferos memorant currus abscidere membra 
saepe ita de subito permixta caede calentis, 
ut tremere in terra videatur ab artubus id quod 
decidit abscisum, cum mens tamen atque hominis vis 
mobilitate mali non quit sentire dolorem; 
et simul in pugnae studio quod dedita mens est, 
corpore relicuo pugnam caedesque petessit, 
nec tenet amissam laevam cum tegmine saepe 
inter equos abstraxe rotas falcesque rapaces, 
nec cecidisse alius dextram, cum scandit et instat. 
inde alius conatur adempto surgere crure, 
cum digitos agitat propter moribundus humi pes. 
et caput abscisum calido viventeque trunco 
servat humi voltum vitalem oculosque patentis, 
donec reliquias animai reddidit omnes. 
quin etiam tibi si, lingua vibrante, minanti 
 serpentis cauda, procero corpore, utrumque 
sit libitum in multas partis discidere ferro, 
omnia iam sorsum cernes ancisa recenti 
volnere tortari et terram conspargere tabo, 
ipsam seque retro partem petere ore priorem, 
volneris ardenti ut morsu premat icta dolore. 
omnibus esse igitur totas dicemus in illis 
particulis animas? at ea ratione sequetur 
unam animantem animas habuisse in corpore multas. 
ergo divisast ea quae fuit una simul cum 
corpore; quapropter mortale utrumque putandumst, 
in multas quoniam partis disciditur aeque. 
 Praeterea si inmortalis natura animai 
constat et in corpus nascentibus insinuatur, 
cur super ante actam aetatem meminisse nequimus 
[interisse et quae nunc est nunc esse creatam] 
nec vestigia gestarum rerum ulla tenemus? 
nam si tanto operest animi mutata potestas, 
omnis ut actarum exciderit retinentia rerum, 
non, ut opinor, id ab leto iam longius errat; 
qua propter fateare necessest quae fuit ante 
interiisse, et quae nunc est nunc esse creatam. 
 Praeterea si iam perfecto corpore nobis 
inferri solitast animi vivata potestas 
tum cum gignimur et vitae cum limen inimus, 
haud ita conveniebat uti cum corpore et una 
cum membris videatur in ipso sanguine cresse, 
sed vel ut in cavea per se sibi vivere solam 
convenit, ut sensu corpus tamen affluat omne. 
quare etiam atque etiam neque originis esse putandumst 
expertis animas nec leti lege solutas; 
nam neque tanto opere adnecti potuisse putandumst 
corporibus nostris extrinsecus insinuatas, 
quod fieri totum contra manifesta docet res 
Ãnamque ita conexa est per venas viscera nervos 
ossaque, uti dentes quoque sensu participentur; 
morbus ut indicat et gelidai stringor aquai 
et lapis oppressus subitis e frugibus asperÃ 
nec, tam contextae cum sint, exire videntur 
incolumes posse et salvas exsolvere sese 
omnibus e nervis atque ossibus articulisque, 
quod si forte putas extrinsecus insinuatam 
permanare animam nobis per membra solere, 
tanto quique magis cum corpore fusa peribit; 
quod permanat enim, dissolvitur, interit ergo; 
dispertitur enim per caulas corporis omnis. 
ut cibus, in membra atque artus cum diditur omnis, 
disperit atque aliam naturam sufficit ex se, 
sic anima atque animus quamvis [est] integra recens [in] 
corpus eunt, tamen in manando dissoluuntur, 
dum quasi per caulas omnis diduntur in artus 
particulae quibus haec animi natura creatur, 
quae nunc in nostro dominatur corpore nata 
ex illa quae tunc periit partita per artus. 
quapropter neque natali privata videtur 
 esse die natura animae nec funeris expers. 
 Semina praeterea linquontur necne animai 
corpore in exanimo? quod si lincuntur et insunt, 
haut erit ut merito inmortalis possit haberi, 
partibus amissis quoniam libata recessit. 
sin ita sinceris membris ablata profugit, 
ut nullas partis in corpore liquerit ex se, 
unde cadavera rancenti iam viscere vermes 
expirant atque unde animantum copia tanta 
exos et exanguis tumidos perfluctuat artus? 
quod si forte animas extrinsecus insinuari? 
vermibus et privas in corpora posse venire 
credis nec reputas cur milia multa animarum 
conveniant unde una recesserit, hoc tamen est ut 
quaerendum videatur et in discrimen agendum, 
utrum tandem animae venentur semina quaeque 
vermiculorum ipsaeque sibi fabricentur ubi sint, 
an quasi corporibus perfectis insinuentur. 
at neque cur faciant ipsae quareve laborent 
dicere suppeditat. neque enim, sine corpore cum sunt, 
sollicitae volitant morbis alguque fameque; 
corpus enim magis his vitiis adfine laborat, 
et mala multa animus contage fungitur eius. 
sed tamen his esto quamvis facere utile corpus, 
cum subeant; at qua possint via nulla videtur. 
haut igitur faciunt animae sibi corpora et artus. 
nec tamen est ut qui [cum] perfectis insinuentur 
corporibus; neque enim poterunt suptiliter esse 
conexae neque consensu contagia fient. 
 Denique cur acris violentia triste leonum 
seminium sequitur, volpes dolus, et fuga cervos? 
a patribus datur et [a] patrius pavor incitat artus, 
et iam cetera de genere hoc cur omnia membris 
ex ineunte aevo generascunt ingenioque, 
si non, certa suo quia semine seminioque 
vis animi pariter crescit cum corpore quoque? 
quod si inmortalis foret et mutare soleret 
corpora, permixtis animantes moribus essent, 
effugeret canis Hyrcano de semine saepe 
cornigeri incursum cervi tremeretque per auras 
aÃ«ris accipiter fugiens veniente columba, 
desiperent homines, saperent fera saecla ferarum. 
illud enim falsa fertur ratione, quod aiunt 
inmortalem animam mutato corpore flecti; 
quod mutatur enim, dissolvitur, interit ergo; 
traiciuntur enim partes atque ordine migrant; 
quare dissolui quoque debent posse per artus, 
denique ut intereant una cum corpore cunctae. 
sin animas hominum dicent in corpora semper 
ire humana, tamen quaeram cur e sapienti 
stulta queat fieri, nec prudens sit puer ullus, 
[si non, certa suo quia semine seminioque] 
nec tam doctus equae pullus quam fortis equi vis. 
scilicet in tenero tenerascere corpore mentem 
confugient. quod si iam fit, fateare necessest 
 mortalem esse animam, quoniam mutata per artus 
tanto opere amittit vitam sensumque priorem. 
quove modo poterit pariter cum corpore quoque 
confirmata cupitum aetatis tangere florem 
vis animi, nisi erit consors in origine prima? 
quidve foras sibi vult membris exire senectis? 
an metuit conclusa manere in corpore putri 
et domus aetatis spatio ne fessa vetusto 
obruat? at non sunt immortali ulla pericla. 
 Denique conubia ad Veneris partusque ferarum 
esse animas praesto deridiculum esse videtur, 
expectare immortalis mortalia membra 
innumero numero certareque praeproperanter 
inter se quae prima potissimaque insinuetur; 
si non forte ita sunt animarum foedera pacta, 
ut quae prima volans advenerit insinuetur 
prima neque inter se contendant viribus hilum. 
 Denique in aethere non arbor, non aequore in alto 
nubes esse queunt nec pisces vivere in arvis 
nec cruor in lignis neque saxis sucus inesse. 
certum ac dispositumst ubi quicquid crescat et insit. 
sic animi natura nequit sine corpore oriri 
sola neque a nervis et sanguine longius esse. 
quod si posset enim, multo prius ipsa animi vis 
in capite aut umeris aut imis calcibus esse 
posset et innasci quavis in parte soleret, 
tandem in eodem homine atque in eodem vase manere. 
quod quoniam nostro quoque constat corpore certum 
dispositumque videtur ubi esse et crescere possit 
sorsum anima atque animus, tanto magis infitiandum 
totum posse extra corpus durare genique. 
quare, corpus ubi interiit, periisse necessest 
confiteare animam distractam in corpore toto. 
quippe etenim mortale aeterno iungere et una 
consentire putare et fungi mutua posse 
desiperest; quid enim diversius esse putandumst 
aut magis inter se disiunctum discrepitansque, 
quam mortale quod est inmortali atque perenni 
iunctum in concilio saevas tolerare procellas? 
praeterea quaecumque manent aeterna necessest 
aut quia sunt solido cum corpore respuere ictus 
nec penetrare pati sibi quicquam quod queat artas 
dissociare intus partis, ut materiai 
corpora sunt, quorum naturam ostendimus ante, 
aut ideo durare aetatem posse per omnem, 
plagarum quia sunt expertia sicut inanest, 
quod manet intactum neque ab ictu fungitur hilum, 
aut etiam quia nulla loci sit copia circum, 
quo quasi res possint discedere dissoluique, 
sicut summarum summast aeterna, neque extra 
quis locus est quo diffugiant neque corpora sunt quae 
possint incidere et valida dissolvere plaga. 
 Quod si forte ideo magis inmortalis habendast, 
quod vitalibus ab rebus munita tenetur, 
aut quia non veniunt omnino aliena salutis, 
 aut quia quae veniunt aliqua ratione recedunt 
pulsa prius quam quid noceant sentire queamus, 
* * * 
praeter enim quam quod morbis cum corporis aegret, 
advenit id quod eam de rebus saepe futuris 
macerat inque metu male habet curisque fatigat, 
praeteritisque male admissis peccata remordent. 
adde furorem animi proprium atque oblivia rerum, 
adde quod in nigras lethargi mergitur undas. 
 Nil igitur mors est ad nos neque pertinet hilum, 
quandoquidem natura animi mortalis habetur. 
et vel ut ante acto nihil tempore sensimus aegri, 
ad confligendum venientibus undique Poenis, 
omnia cum belli trepido concussa tumultu 
horrida contremuere sub altis aetheris auris, 
in dubioque fuere utrorum ad regna cadendum 
omnibus humanis esset terraque marique, 
sic, ubi non erimus, cum corporis atque animai 
discidium fuerit, quibus e sumus uniter apti, 
scilicet haud nobis quicquam, qui non erimus tum, 
accidere omnino poterit sensumque movere, 
non si terra mari miscebitur et mare caelo. 
et si iam nostro sentit de corpore postquam 
distractast animi natura animaeque potestas, 
nil tamen est ad nos, qui comptu coniugioque 
corporis atque animae consistimus uniter apti. 
nec, si materiem nostram collegerit aetas 
post obitum rursumque redegerit ut sita nunc est, 
atque iterum nobis fuerint data lumina vitae, 
pertineat quicquam tamen ad nos id quoque factum, 
interrupta semel cum sit repetentia nostri. 
et nunc nil ad nos de nobis attinet, ante 
qui fuimus, [neque] iam de illis nos adficit angor. 
nam cum respicias inmensi temporis omne 
praeteritum spatium, tum motus materiai 
multimodi quam sint, facile hoc adcredere possis, 
semina saepe in eodem, ut nunc sunt, ordine posta 
haec eadem, quibus e nunc nos sumus, ante fuisse. 
nec memori tamen id quimus reprehendere mente; 
inter enim iectast vitai pausa vageque 
deerrarunt passim motus ab sensibus omnes. 
debet enim, misere si forte aegreque futurumst; 
ipse quoque esse in eo tum tempore, cui male possit 
accidere. id quoniam mors eximit, esseque prohibet 
illum cui possint incommoda conciliari, 
scire licet nobis nihil esse in morte timendum 
nec miserum fieri qui non est posse, neque hilum 
differre an nullo fuerit iam tempore natus, 
mortalem vitam mors cum inmortalis ademit. 
 Proinde ubi se videas hominem indignarier ipsum, 
post mortem fore ut aut putescat corpore posto 
aut flammis interfiat malisve ferarum, 
scire licet non sincerum sonere atque subesse 
caecum aliquem cordi stimulum, quamvis neget ipse 
credere se quemquam sibi sensum in morte futurum; 
 non, ut opinor, enim dat quod promittit et unde 
nec radicitus e vita se tollit et eicit, 
sed facit esse sui quiddam super inscius ipse. 
vivus enim sibi cum proponit quisque futurum, 
corpus uti volucres lacerent in morte feraeque, 
ipse sui miseret; neque enim se dividit illim 
nec removet satis a proiecto corpore et illum 
se fingit sensuque suo contaminat astans. 
hinc indignatur se mortalem esse creatum 
nec videt in vera nullum fore morte alium se, 
qui possit vivus sibi se lugere peremptum 
stansque iacentem [se] lacerari urive dolere. 
nam si in morte malumst malis morsuque ferarum 
tractari, non invenio qui non sit acerbum 
ignibus inpositum calidis torrescere flammis 
aut in melle situm suffocari atque rigere 
frigore, cum summo gelidi cubat aequore saxi, 
urgerive superne obrutum pondere terrae. 
 'Iam iam non domus accipiet te laeta neque uxor 
optima, nec dulces occurrent oscula nati 
praeripere et tacita pectus dulcedine tangent. 
non poteris factis florentibus esse tuisque 
praesidium. misero misere' aiunt 'omnia ademit 
una dies infesta tibi tot praemia vitae.' 
illud in his rebus non addunt 'nec tibi earum 
iam desiderium rerum super insidet una.' 
quod bene si videant animo dictisque sequantur, 
dissoluant animi magno se angore metuque. 
'tu quidem ut es leto sopitus, sic eris aevi 
quod super est cunctis privatus doloribus aegris; 
at nos horrifico cinefactum te prope busto 
insatiabiliter deflevimus, aeternumque 
nulla dies nobis maerorem e pectore demet.' 
illud ab hoc igitur quaerendum est, quid sit amari 
tanto opere, ad somnum si res redit atque quietem, 
cur quisquam aeterno possit tabescere luctu. 
 Hoc etiam faciunt ubi discubuere tenentque 
pocula saepe homines et inumbrant ora coronis, 
ex animo ut dicant: 'brevis hic est fructus homullis; 
iam fuerit neque post umquam revocare licebit.' 
tam quam in morte mali cum primis hoc sit eorum, 
quod sitis exurat miseros atque arida torrat, 
aut aliae cuius desiderium insideat rei. 
nec sibi enim quisquam tum se vitamque requiret, 
cum pariter mens et corpus sopita quiescunt; 
nam licet aeternum per nos sic esse soporem, 
nec desiderium nostri nos adficit ullum, 
et tamen haud quaquam nostros tunc illa per artus 
longe ab sensiferis primordia motibus errant, 
cum correptus homo ex somno se colligit ipse. 
multo igitur mortem minus ad nos esse putandumst, 
si minus esse potest quam quod nihil esse videmus; 
maior enim turbae disiectus materiai 
consequitur leto nec quisquam expergitus extat, 
frigida quem semel est vitai pausa secuta. 
  Denique si vocem rerum natura repente. 
mittat et hoc alicui nostrum sic increpet ipsa: 
'quid tibi tanto operest, mortalis, quod nimis aegris 
luctibus indulges? quid mortem congemis ac fles? 
nam [si] grata fuit tibi vita ante acta priorque 
et non omnia pertusum congesta quasi in vas 
commoda perfluxere atque ingrata interiere; 
cur non ut plenus vitae conviva recedis 
aequo animoque capis securam, stulte, quietem? 
sin ea quae fructus cumque es periere profusa 
vitaque in offensost, cur amplius addere quaeris, 
rursum quod pereat male et ingratum occidat omne, 
non potius vitae finem facis atque laboris? 
nam tibi praeterea quod machiner inveniamque, 
quod placeat, nihil est; eadem sunt omnia semper. 
si tibi non annis corpus iam marcet et artus 
confecti languent, eadem tamen omnia restant, 
omnia si perges vivendo vincere saecla, 
atque etiam potius, si numquam sis moriturus', 
quid respondemus, nisi iustam intendere litem 
naturam et veram verbis exponere causam? 
grandior hic vero si iam seniorque queratur 
atque obitum lamentetur miser amplius aequo, 
non merito inclamet magis et voce increpet acri: 
'aufer abhinc lacrimas, baratre, et compesce querellas. 
omnia perfunctus vitai praemia marces; 
sed quia semper aves quod abest, praesentia temnis, 
inperfecta tibi elapsast ingrataque vita, 
et nec opinanti mors ad caput adstitit ante 
quam satur ac plenus possis discedere rerum. 
nunc aliena tua tamen aetate omnia mitte 
aequo animoque, age dum, magnis concede necessis?' 
iure, ut opinor, agat, iure increpet inciletque; 
cedit enim rerum novitate extrusa vetustas 
semper, et ex aliis aliud reparare necessest. 
 Nec quisquam in baratrum nec Tartara deditur atra; 
materies opus est, ut crescant postera saecla; 
quae tamen omnia te vita perfuncta sequentur; 
nec minus ergo ante haec quam tu cecidere cadentque. 
sic alid ex alio numquam desistet oriri 
vitaque mancipio nulli datur, omnibus usu. 
respice item quam nil ad nos ante acta vetustas 
temporis aeterni fuerit, quam nascimur ante. 
hoc igitur speculum nobis natura futuri 
temporis exponit post mortem denique nostram. 
numquid ibi horribile apparet, num triste videtur 
quicquam, non omni somno securius exstat? 
 Atque ea ni mirum quae cumque Acherunte profundo 
prodita sunt esse, in vita sunt omnia nobis. 
nec miser inpendens magnum timet aÃ«re saxum 
Tantalus, ut famast, cassa formidine torpens; 
sed magis in vita divom metus urget inanis 
mortalis casumque timent quem cuique ferat fors. 
nec Tityon volucres ineunt Acherunte iacentem 
nec quod sub magno scrutentur pectore quicquam 
 perpetuam aetatem possunt reperire profecto. 
quam libet immani proiectu corporis exstet, 
qui non sola novem dispessis iugera membris 
optineat, sed qui terrai totius orbem, 
non tamen aeternum poterit perferre dolorem 
nec praebere cibum proprio de corpore semper. 
sed Tityos nobis hic est, in amore iacentem 
quem volucres lacerant atque exest anxius angor 
aut alia quavis scindunt cuppedine curae. 
Sisyphus in vita quoque nobis ante oculos est, 
qui petere a populo fasces saevasque secures 
imbibit et semper victus tristisque recedit. 
nam petere imperium, quod inanest nec datur umquam, 
atque in eo semper durum sufferre laborem, 
hoc est adverso nixantem trudere monte 
saxum, quod tamen [e] summo iam vertice rusum 
volvitur et plani raptim petit aequora campi. 
deinde animi ingratam naturam pascere semper 
atque explere bonis rebus satiareque numquam, 
quod faciunt nobis annorum tempora, circum 
cum redeunt fetusque ferunt variosque lepores, 
nec tamen explemur vitai fructibus umquam, 
hoc, ut opinor, id est, aevo florente puellas 
quod memorant laticem pertusum congerere in vas, 
quod tamen expleri nulla ratione potestur. 
Cerberus et Furiae iam vero et lucis egestas, 
Tartarus horriferos eructans faucibus aestus! 
qui neque sunt usquam nec possunt esse profecto; 
sed metus in vita poenarum pro male factis 
est insignibus insignis scelerisque luela, 
carcer et horribilis de saxo iactus deorsum, 
verbera carnifices robur pix lammina taedae; 
quae tamen etsi absunt, at mens sibi conscia factis 
praemetuens adhibet stimulos torretque flagellis, 
nec videt interea qui terminus esse malorum 
possit nec quae sit poenarum denique finis, 
atque eadem metuit magis haec ne in morte gravescant. 
hic Acherusia fit stultorum denique vita. 
 Hoc etiam tibi tute interdum dicere possis. 
'lumina sis oculis etiam bonus Ancus reliquit, 
qui melior multis quam tu fuit, improbe, rebus. 
inde alii multi reges rerumque potentes 
occiderunt, magnis qui gentibus imperitarunt. 
ille quoque ipse, viam qui quondam per mare magnum 
stravit iterque dedit legionibus ire per altum 
ac pedibus salsas docuit super ire lucunas 
et contempsit equis insultans murmura ponti, 
lumine adempto animam moribundo corpore fudit. 
Scipiadas, belli fulmen, Carthaginis horror, 
ossa dedit terrae proinde ac famul infimus esset. 
adde repertores doctrinarum atque leporum, 
adde Heliconiadum comites; quorum unus Homerus 
sceptra potitus eadem aliis sopitus quietest. 
denique Democritum post quam matura vetustas 
admonuit memores motus languescere mentis, 
 sponte sua leto caput obvius optulit ipse. 
ipse Epicurus obit decurso lumine vitae, 
qui genus humanum ingenio superavit et omnis 
restinxit stellas exortus ut aetherius sol. 
tu vero dubitabis et indignabere obire? 
mortua cui vita est prope iam vivo atque videnti, 
qui somno partem maiorem conteris aevi, 
et viligans stertis nec somnia cernere cessas 
sollicitamque geris cassa formidine mentem 
nec reperire potes tibi quid sit saepe mali, cum 
ebrius urgeris multis miser undique curis 
atque animo incerto fluitans errore vagaris.' 
 Si possent homines, proinde ac sentire videntur 
pondus inesse animo, quod se gravitate fatiget, 
e quibus id fiat causis quoque noscere et unde 
tanta mali tam quam moles in pectore constet, 
haut ita vitam agerent, ut nunc plerumque videmus 
quid sibi quisque velit nescire et quaerere semper, 
commutare locum, quasi onus deponere possit. 
exit saepe foras magnis ex aedibus ille, 
esse domi quem pertaesumst, subitoque [revertit>, 
quippe foris nihilo melius qui sentiat esse. 
currit agens mannos ad villam praecipitanter 
auxilium tectis quasi ferre ardentibus instans; 
oscitat extemplo, tetigit cum limina villae, 
aut abit in somnum gravis atque oblivia quaerit, 
aut etiam properans urbem petit atque revisit. 
hoc se quisque modo fugit, at quem scilicet, ut fit, 
effugere haut potis est: ingratius haeret et odit 
propterea, morbi quia causam non tenet aeger; 
quam bene si videat, iam rebus quisque relictis 
naturam primum studeat cognoscere rerum, 
temporis aeterni quoniam, non unius horae, 
ambigitur status, in quo sit mortalibus omnis 
aetas, post mortem quae restat cumque manendo. 
 Denique tanto opere in dubiis trepidare periclis 
quae mala nos subigit vitai tanta cupido? 
certe equidem finis vitae mortalibus adstat 
nec devitari letum pote, quin obeamus. 
praeterea versamur ibidem atque insumus usque 
nec nova vivendo procuditur ulla voluptas; 
sed dum abest quod avemus, id exsuperare videtur 
cetera; post aliud, cum contigit illud, avemus 
et sitis aequa tenet vitai semper hiantis. 
posteraque in dubiost fortunam quam vehat aetas, 
quidve ferat nobis casus quive exitus instet. 
nec prorsum vitam ducendo demimus hilum 
tempore de mortis nec delibare valemus, 
quo minus esse diu possimus forte perempti. 
proinde licet quod vis vivendo condere saecla, 
mors aeterna tamen nihilo minus illa manebit, 
nec minus ille diu iam non erit, ex hodierno 
lumine qui finem vitai fecit, et ille, 
mensibus atque annis qui multis occidit ante.
 
 
	 
		 Lucretius 
		 The Latin Library 
		 The Classics Page