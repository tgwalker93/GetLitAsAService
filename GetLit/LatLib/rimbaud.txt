Arthur Rimbaud
		 

		 
		 
	 
	
 

 ARTHUR RIMBAUD 
 (1854-1891) 
 

 VER ERAT
 

 

 
Ver erat, et morbo Romae languebat inerti 
Orbilius: dira tacuerunt tela magistri 
Plagarum sonus non iam veniebat ad aures 
Nec ferula assiduo cruciabat membra dolore. 
Arripui tempus: ridentia rura petiui 
Immemor: a studo moti curisque soluti 
Blanda fatigam recrearunt gaudia mentem. 
Nescio qua laeta captum dulcedine pectus 
Taedia iam ludi, iam tristia verba magistri 
Oblitum, campos late spectare iuuabat 
Laetaque vernantis miracula cernere terrae. 
Nec ruris tantum puer otia vana petebam: 
Maiores paruo capiebam pectore sensus: 
Nescio lymphatis quae mens diuinior alas 
Sensibus addebat: tacito spectacula visu 
Attonitus contemplabar: pectusque calentis 
Insinuabat amor ruris: ceu ferreus olim 
Annulus, arcana quem vi Magnesia cautes 
Attrahit, et caecis tacitum sibi colligat hamis.
 

 
Interea longis fessos erroribus artus 
Deponens, iacui viridanti in fluminis ora 
Murmure languidulo sopitus, et otia duxi 
Permulsus volucrum concentu auraque Fauoni. 
Ecce per aetheream vallem incessere columbae 
Alba manus, rostro florentia serta gerentes 
Quae Venus in Cypriis redolentia carpserat hortis. 
Gramen, vbi fusus recreabar turba petiuit 
Molli remigio: circum plaudentibus alis 
Inde meum cinxere caput, vincloque virente 
Deuinxere manus, et olenti tempora myrto 
Nostra coronantes, pondus per inane tenellum 
Erexere. . . . Cohors per nubila celsa vehebat 
Languidulum rosea sub fronde: cubilia ventus 
Ore remulcebat molli nutantia motu.
 

 
Vt patrias tetigere domos, rapidoque volatu 
Monte sub aerio pendentia tecta columbae 
Intrauere, breue positum vigilemque reliquunt. 
O dulcem volucrum nidum! . . . Lux candida puri. 
Circumfusa humeros radiis mea corpora vestit: 
Nec vero obscurae lux illa similima luci, 
Quae nostros hebebat mixta caligine visus: 
Terrenae nil lucis habet caelestis origo! 
Nescio quid caeleste mihi per pectora semper 
Insinuat, pleno currens ceu flumine, numen.
 

 
Interea redeunt volucres, rostroque coronam 
Laurea serta gerunt, quali redimitus Apollo 
Argutas gaudat compellere pollice chordas. 
Ast vbi laurifera frontem cinxere corona 
Ecce mihi patuit caelum, visuque repente 
Attonito, volitans super aurea nubila, Phoebus 
Diuina vocale manu praetendere plectrum. 
Tum capiti inscripsit caelesti haec nomina flamma: 
TV VATES ERIS. . . . In nostros se subiicit artus 
Tum calor insolitus, ceu, puro splendida vitro, 
Solis inardescit radiis vis limpida fontis. 
Tunc etiam priscam speciem liquere columbae: 
Musarum chorus apparet, modulamina dulci 
Ore sonans, blandisque exceptum sustulit vlnis, 
Omina ter fundens, ter lauro tempore cingens.
 

 

 
Theme: (Nov. 6, 1868)
 

 
Develop in Latin verses the theme outlined by Horace in the following
lines from Ode IV, Book III:
 

 
"Me fabulosae, Vulture in Apulo 
Altricis extra limen Apuliae 
Ludo fatigatumque somno 
Fronde noua puerum palumbes 
Texere. . . . 
. . . Vt premerer sacra 
Lauroque collataque myrto 
Non sine Dis. . . ." 
 

 
First Prize in Latin Composition 
Nov. 6, 1868 
Arthur Rimbaud, age 14 
 

 
FINIS
 
 

 
 
 
	 Neo-Latin 
	 The Latin Library 
	 The Classics Page