Waltharius II
		 

		 
		 
	 
	
 

 WALTHARIUS MANUS FORTIS
 

 

 PARS SECUNDA
 

 
Ecce quater denos sol circumflexerat orbes, 
Ex quo Pannonica fuerat digressus ab urbe. 
Ipso quippe die, numerum qui clauserat istum,    430 
Venerat ad fluvium iam vespere tum mediante, 
Scilicet ad Rhenum, qua cursus tendit ad urbem 
Nomine Wormatiam regali sede nitentem. 
Illic pro naulo pisces dedit antea captos 
Et mox transpositus graditur properanter anhelus.    435 
Orta dies postquam tenebras discusserat atras, 
Portitor exsurgens praefatam venit in urbem 
Regalique coco, reliquorum quippe magistro, 
Detulerat pisces, quos vir dedit ille viator. 
Hos dum pigmentis condisset et apposuisset    440 
Regi Gunthario, miratus fatur ab alto: 
«Istius ergo modi pisces mihi Francia numquam 
Ostendit; reor externis a finibus illos. 
Dic mihi quantocius: cuias homo detulit illos?» 
Ipseque respondens narrat, quod nauta dedisset.    445 
Accersire hominem princeps praecepit eundem; 
Et, cum venisset, de re quaesitus eadem 
Talia dicta dedit causamque ex ordine pandit: 
«Vespere praeterito residebam litore Rheni 
Conspexique viatorem propere venientem    450 
Et veluti pugnae certum per membra paratum: 
Aere etenim penitus fuerat, rex inclite, cinctus 
Gesserat et scutum gradiens hastamque coruscam. 
Namque viro forti similis fuit, et licet ingens 
Asportaret onus, gressum tamen extulit acrem.    455 
Hunc incredibili formae decorata nitore 
Assequitur calcemque terit iam calce puella. 
Ipsaque robustum rexit per lora caballum 
Scrinia bina quidem dorso non parva ferentem, 
Quae, dum cervicem sonipes discusserit altam    460 
Atque superba cupit glomerare volumina crurum, 
Dant sonitum, ceu quis gemmis illiserit aurum. 
Hic mihi praesentes dederat pro munere pisces.» 
His Hagano auditis (ad mensam quippe resedit) 
Laetior in medium prompsit de pectore verbum:    465 
«Congaudete mihi, quaeso, quia talia novi! 
Waltharius collega meus remeavit ab Hunis.» 
Guntharius princeps ex hac ratione superbus 
Vociferatur, et omnis ei mox aula reclamat: 
Congaudete mihi, iubeo, quia talia vixi!    470 
Gazam, quam Gibicho regi transmisit eoo, 
Nunc mihi cunctipotens huc in mea regna remisit.» 
Haec ait et mensam pede perculit exiliensque 
Ducere equum iubet et sella componere sculpta 
Atque omni de plebe viros secum duodenos    475 
Viribus insignes, animis plerumque probatos 
Legerat. inter quos simul ire Haganona iubebat. 
Qui memor antiquae fidei sociique prioris 
Nititur a coeptis dominum transvertere rebus. 
Rex tamen econtra nihilominus instat et infit:    480 
«Ne tardate, viri, praecingite corpora ferro 
Fortia, squamosus thorax iam terga recondat. 
Hic tantum gazae Francis deducat ab oris?» 
Instructi telis (nam iussio regis adurget) 
Exibant portis, te Waltharium cupientes    485 
Cernere et imbellem lucris fraudare putantes. 
Sed tamen omnimodis Hagano prohibere studebat, 
At rex infelix coeptis resipiscere non vult. 
Interea vir magnanimus de flumine pergens 
Venerat in saltum iam tum Vosagum vocitatum.    490 
Nam nemus est ingens, spatiosum, lustra ferarum 
Plurima habens, suetum canibus resonare tubisque. 
Sunt in secessu bini montesque propinqui, 
Inter quos licet angustum specus extat amoenum, 
Non tellure cava factum, sed vertice rupum:    495 
Apta quidem statio latronibus illa cruentis. 
Angulus hic virides ac vescas gesserat herbas. 
«Huc», mox ut vidit iuvenis, «huc» inquit «eamus, 
His iuvat in castris fessum componere corpus.» 
Nam postquam fugiens Avarum discesserat oris,    500 
Non aliter somni requiem gustaverat idem 
Quam super innixus clipeo; vix clauserat orbes. 
Bellica tum demum deponens pondera dixit 
Virginis in gremium fusus: «circumspice caute, 
Hiltgunt, et nebulam si tolli videris atram,    505 
Attactu blando me surgere commonitato, 
Et licet ingentem conspexeris ire catervam, 
Ne excutias somno subito, mi cara, caveto! 
Nam procul hinc acies potis es transmittere puras. 
Instanter cunctam circa explora regionem!»    510 
Haec ait atque oculos concluserat ipse nitentes 
Iamque diu satis optata fruitur requiete. 
Ast ubi Guntharius vestigia pulvere vidit, 
Cornipedem rapidum saevis calcaribus urget 
Exultansque animis frustra sic fatur ad auras:    515 
«Accelerate, viri, iam nunc capietis euntem, 
Numquam hodie effugiet, furata talenta relinquet.» 
Inclitus at Hagano contra mox reddidit ista: 
«Unum dico tibi, regum fortissime, tantum: 
Si totiens tu Waltharium pugnasse videres    520 
Atque nova totiens, quotiens ego, caede furentem, 
Numquam tam facile spoliandum forte putares. 
Vidi Pannonias acies, cum bella cierent 
Contra aquilonares sive australes regiones. 
Illic Waltharius propria virtute coruscus    525 
Hostibus invisus, sociis mirandus obibat. 
Quisquis ei congressus erat, mox Tartara vidit. 
O rex et comites, experto credite, quantus 
In clipeum surgat, quo turbine torqueat hastam.» 
Sed dum Guntharius male sana mente gravatus    530 
Nequaquam flecti posset, castris propiabant. 
At procul aspiciens Hiltgunt de vertice montis 
Pulvere sublato venientes sensit et ipsum 
Waltharium placido tactu vigilare monebat. 
Qui caput attollens scrutatur, si quis adiret.    535 
Eminus illa refert quandam volitare phalangem. 
Ipse oculos tersos somni glaucomate purgans 
Paulatim rigidos ferro vestiverat artus 
Atque gravem rursus parmam collegit et hastam 
Et saliens vacuas ferro transverberat auras    540 
Et celer ad pugnam telis prolusit amaram. 
Comminus ecce coruscantes mulier videt hastas 
Ac stupefacta nimis: «Hunos hic» inquit «habemus!» 
In terramque cadens effatur talia tristis: 
«Obsecro, mi senior, gladio mea colla secentur,    545 
Ut, quae non merui pacto thalamo sociari, 
Nullius ulterius patiar consortia carnis.» 
Tum iuvenis: «cruor innocuus me tinxerit?» inquit 
Et: «quo forte modo gladius potis est inimicos 
Sternere, tam fidae si nunc non parcit amicae?    550 
Absit quod rogitas; mentis depone pavorem! 
Qui me de variis eduxit sacpe periclis, 
Hic valet hic hostes, credo, confundere nostros.» 
Haec ait atque oculos tollens effatur ad ipsam: 
«Non assunt Avares hic, sed Franci nebulones,    555 
Cultores regionis et» - en galeam Haganonis 
Aspicit et noscens iniunxit talia ridens: 
«Et meus hic socius Hagano collega veternus.» 
Hoc heros dicto introitum stationis adibat, 
Inferius stanti praedicens sic mulieri:    560 
«Hac coram porta verbum modo iacto superbum: 
Hinc nullus rediens uxori dicere Francus 
Praesumet se impune gazae quid tollere tantae.» 
Necdum sermonem complevit, humotenus ecce 
Corruit et veniam petiit, quia talia dixit.    565 
Postquam surrexit, contemplans cautius omnes: 
«Horum, quos video, nullum Haganone remoto 
Suspicio; namque ille meos per proelia mores 
Iam didicit, tenet hic etiam sat callidus artem. 
Quam si forte volente deo intercepero solam,    570 
Tunc» ait «ex pugna tibi, Hiltgunt sponsa, reservor.» 
Ast ubi Waltharium tali statione receptum 
Conspexit Hagano, satrapae mox ista superbo 
Suggerit: «o senior, desiste lacessere bello 
Hunc hominem! pergant primum, qui cuncta requ irant,    575 
Et genus et patriam nomenque locumque relictum, 
Vel si forte petat pacem sine sanguine praebens 
Thesaurum. Per responsum cognoscere homonem 
Possumus, et si Waltharius remoratur ibidem 
(Est sapiens), forsan vestro concedet honori.»    580 
Praecipit ire virum cognomine rex Camalonem, 
Inclita Mettensi quem Francia miserat urbi 
Praefectum, qui dona ferens devenerat illo 
Anteriore die, quam princeps noverit ista. 
Qui dans frena volat rapidoque simillimus euro    585 
Transcurrit spatium campi iuvenique propinquat 
Ac sic obstantem compellat: «dic, homo, quisnam 
Sis aut unde venis, quo pergere tendis?» 
Heros magnanimus respondit talia dicens: 
«Sponte tua venias an huc te miserit ullus,    590 
Scire velim.» Camalo tunc reddidit ore superbo: 
«Noris Guntharium regem tellure potentem 
Me misisse tuas quaesitum pergere causas.» 
His auscultatis suggesserat hoc adolescens: 
«Ignoro penitus, quid opus sit forte viantis    595 
Scrutari causas, sed promere non trepidamus. 
Waltharius vocor, ex Aquitanis sum generatus. 
A genitore meo modicus puer obsidis ergo 
Sum datus ad Hunos; ibi vixi nuncque recessi 
Concupiens patriam dulcemque revisere gentem.»    600 
Missus ad haec: «tibi iam dictus per me iubet heres, 
Ut cum scriniolis equitem des atque puellam. 
Quod si promptus agis, vitam concedet et artus.» 
Waltharius contra fidenter protulit ista: 
«Stultius effatum me non audisse sophistam    605 
Arbitror. En memoras, quod princeps, nescio vel quis, 
Promittat, quod non retinet nec fors retinebit. 
An deus est, ut iure mihi concedere possit 
Vitam? num manibus tetigit? num carcere trusit 
Vel post terga meas torsit per vincula palmas?    610 
At tamen ausculta: si me certamine laxat 
(Aspicio, ferratus adest, ad proelia venit), 
Armillas centum de rubro quippe metallo 
Factas transmittam, quo nomen regis honorem.» 
Tali responso discesserat ille recepto,    615 
Principibus narrat, quod protulit atque resumpsit. 
Tunc Hagano ad regem: «porrectam suscipe gazam, 
Hac potis es decorare, pater, tecum comitantes, 
Et modo de pugna palmam revocare memento! 
Ignotus tibi Waltharius et maxima virtus.    620 
Ut mihi praeterita portendit visio nocte, 
Non, si conserimus, nos prospera cuncta sequentur. 
Visum quippe mihi te colluctarier urso, 
Qui post conflictus longos tibi mordicus unum 
Crus cum poplite ad usque femur decerpserat omne    625 
Et mox auxilio subeuntem ac tela ferentem 
Me petit atque oculum cum dentibus eruit unum.» 
His animadversis clamat rex ille superbus: 
«Ut video, genitorem imitaris Hagathien ipse. 
Hic quoque perpavidam gelido sub pectore mentem    630 
Gesserat et multis fastidit proelia verbis.» 
Tunc heros magnam iuste conceperat iram, 
Si tamen in dominum licitum est irascier ullum. 
«En» ait «in vestris consistant omnia telis. 
Est in conspectu, quem vultis, dimicet omnis.    635 
Comminus astatis, nec iam timor impedit ullum; 
Eventum videam nec consors sim spoliorum.» 
Dixerat et collem petiit mox ipse propinquum 
Descendensque ab equo consedit et aspicit illo. 
Post haec Guntharius Camaloni praecipit aiens:    640 
«Perge et thesaurum reddi mihi praecipe totum. 
Quodsi cunctetur (scio, tu vir fortis et audax), 
Congredere et bello devictum mox spoliato!» 
Ibat Mettensis Camalo metropolitanus, 
Vertice fulva micat cassis, de pectore thorax,    645 
Et procul acclamans: «heus, audi» dixit «amice! 
Regi Francorum totum transmitte metallum, 
Si vis ulterius vitam vel habere salutem!» 
Conticuit paulum verbo fortissimus heros, 
Opperiens propius hostem adventare ferocem.    650 
Advolitans missus vocem repetiverat istam: 
[«Regi Francorum totum transmitte metallum!» 
Tum iuvenis constans responsum protulit istud: 
«Quid quaeris vel quid reddi, importune, coartas? 
Numquid Gunthario furabar talia regi?    655 
Aut mihi pro lucro quicquam donaverat ille, 
Ut merito usuram me cogat solvere tantam? 
Num pergens ego dampna tuli vestrae regioni, 
Ut vel hinc iuste videar spoliarier a te? 
Si tantam invidiam cunctis gens exhibet ista,    660 
Ut calcare solum nulli concedat eunti, 
Ecce viam mercor, regi transmitto ducentas 
Armillas. Pacem donet modo bella remittens." 
Haec postquam Camalo percepit corde ferino, 
«Amplificabis» ait «donum, dum scrinia pandis.    665 
Consummare etenim sermones nunc volo cunctos: 
Aut quaesita dabis aut vitam sanguine fundes.» 
Sic ait et triplicem clipeum collegit in ulnam 
Et crispans hastile micans vi nititur omni 
Ac iacit. At iuvenis devitat cautior ictum.    670 
Hasta volans casso tellurem vulnere mordit. 
Waltharius tandem: «si sic placet», inquit «agamus!» 
Et simul in dictis hastam transmisit. at illa 
Per laevum latus umbonis transivit, et ecce 
Palmam, qua Camalo mucronem educere coepit,    675 
Confixit femori transpungens terga caballi. 
Nec mora, dum vulnus sentit sonipes, furit atque 
Excutiens dorsum sessorem sternere temptat; 
Et forsan faceret, ni lancea fixa teneret. 
Interea parmam Camalo dimisit et, hastam    680 
Complexus laeva, satagit divellere dextram. 
Quod mox perspiciens currit celeberrimus heros 
Et pede compresso capulo tenus ingerit ensem; 
Quem simul educens hastam de vulnere traxit. 
Tunc equus et dominus hora cecidere sub una.    685 
Et dum forte nepos conspexerat hoc Camalonis, 
Filius ipsius Kimo eognomine fratris, 
Quem referunt quidam Scaramundum nomine dictum, 
Ingemit et lacrimis compellat tristior omnes: 
«Haec me prae cunctis heu respicit actio rerum.    690 
Nunc aut commoriar vel carum ulciscar amicum.» 
Namque angusta loci solum concurrere soli 
Cogebant, nec quisquam alii succurrere quivit. 
Advolat infelix Scaramundus iam moriturus, 
Bina manu lato crispans hastilia ferro.    695 
Qui dum Waltharium nullo terrore videret 
Permotum fixumque loco consistere in ipso, 
Sic ait infrendens et equinam vertice caudam 
Concutiens: «in quo fidis? vel quae tua spes est? 
Non ego iam gazam nec rerum quidque tuarum    700 
Appeto, sed vitam cognati quaero perempti.» 
Ille dehinc: «si convincar, quod proelia primus 
Temptarim seu quid merui, quod talia possim 
Iure pati, absque mora tua me transverberet hasta.» 
Necdum sermonem concluserat, en Scaramundus    705 
Unum de binis hastile retorsit in illum 
Confestimque aliud. Quorum celeberrimus heros 
Unum devitat, quatit ex umbone secundum. 
Tunc aciem gladii promens Scaramundus acuti 
Proruit in iuvenem cupiens praescindere frontem,    710 
Effrenique in equo propius devectus ad illum 
Non valuit capiti libratum infindere vulnus, 
Sed capulum galeae impegit: dedit illa resultans 
Tinnitus ignemque simul transfudit ad auras. 
Sed non cornipedem potuit girare superbum,    715 
Donec Waltharius sub mentum cuspidis ictum 
Fixerat et sella moribundum sustulit alta. 
Qui caput orantis proprio mucrone recidens 
Fecit cognatum pariter fluitare cruorem. 
Hunc ubi Guntharius conspexit obisse superbus,    720 
Hortatur socios pugnam renovare furentes: 
«Aggrediamur eum nec respirare sinamus, 
Donec deficiens lassescat; et inde revinctus 
Thesauros reddet luet et pro sanguine poenas.» 
Tertius en Werinhardus abit bellumque lacessit,    725 
Quamlibet ex longa generatus stirpe nepotum, 
O vir clare, tuus cognatus et artis amator, 
Pandare, qui quondam iussus confundere foedus 
In medios telum torsisti primus Achivos. 
Hic spernens hastam pharetram gestavit et arcum,    730 
Eminus emissis haud aequo Marte sagittis 
Waltharium turbans. contra tamen ille virilis 
Constitit opponens clipei septemplicis orbem, 
Saepius eludens venientes providus ictus. 
Nam modo dissiluit, parmam modo vergit in austrurn    735 
Telaque discussit, nullum tamen attigit illum. 
Postquam Pandarides se consumpsisse sagittas 
Incassum videt, iratus mox exerit ensem 
Et demum advolitans has iactitat ore loquelas: 
«O si ventosos lusisti, callide, iactus,    740 
Forsan vibrantis dextrae iam percipis ictum.» 
Olli Waltharius ridenti pectore adorsus: 
«Iamque diu satis expecto certamina iusto 
Pondere agi. Festina, in me mora non erit ulla.« 
Dixerat et toto conixus corpore ferrum    745 
Conicit. Hasta volans pectus reseravit equinum: 
Tollit se arrectum quadrupes et calcibus auras 
Verberat effundensque equitem cecidit super illum. 
Accurrit iuvenis et ei vi diripit ensem. 
Casside discussa crines complectitur albos    750 
Multiplicesque preces nectenti dixerat heros: 
«Talia non dudum iactabas dicta per auras.» 
Haec ait et truncum secta cervice reliquit. 
Sed non dementem tria visa cadavera terrent 
Guntharium: iubet ad mortem properare vicissim.    755 
En a Saxonicis oris Ekivrid generatus 
Quartus temptavit bellum, qui pro nece facta 
Cuiusdam primatis eo diffugerat exul. 
Quem spadix gestabat equus maculis variatus. 
Hic ubi Waltharium promptum videt esse duello,    760 
«Dic» ait «an corpus vegetet tractabile temet 
Sive per aerias fallas, maledicte, figuras. 
Saltibus assuetus faunus mihi quippe videris.» 
Illeque sublato dedit haec responsa cachinno: 
«Celtica lingua probat te ex illa gente creatum,    765 
Cui natura dedit reliquas ludendo praeire. 
At si te propius venientem dextera nostra 
Attingat, post Saxonibus memorare valebis, 
Te nunc in Vosago fauni fantasma videre.» 
«Attemptabo quidem, quid sis», Ekivrid ait, ac mox    770 
Ferratam cornum graviter iacit. Illa retorto 
Emicat amento; quam durus fregerat umbo. 
Waltharius contra respondit cuspide missa: 
«Haec tibi silvanus transponit munera faunus. 
Aspice, num mage sit telum penetrabile nostrum. »    775 
Lancea taurino contextum tergore lignum 
Diffidit ac tunicam scindens pulmone resedit. 
Volvitur infelix Ekivrid rivumque cruoris 
Evomit: en mortem fugiens incurrit eandem. 
Cuius equum iuvenis post tergum in gramen abegit.    780 
Tunc a Gunthario clipeum sibi postulat ipsum 
Quintus ab inflato Hadawardus pectore lusus. 
Qui pergens hastam sociis dimisit habendam, 
Audax in solum confisus inaniter ensem. 
Et dum conspiceret deiecta cadavera totam    785 
Conclusisse viam nec equum transire valere, 
Dissiliens parat ire pedes. Stetit acer in armis 
Waltharius laudatque virum, qui praebuit aequam 
Pugnandi sortem. Hadawart tum dixit ad illum: 
«O versute dolis ac fraudis conscie serpens,    790 
Occultare artus squamoso tegmine suetus 
Ac veluti coluber girum collectus in unum 
Tela tot evitas tenui sine vulneris ictu 
Atque venenatas ludis sine more sagittas! 
Numquid et iste, putas, astu vitabitur ictus,    795 
Quem propius stantis certo libramine mittit 
Dextra manus? neque enim is teli seu vulneris auctor. 
Audi consilium: parmam deponito pictam! 
Hanc mea sors quaerit, regis quoque sponsio praestat. 
Nolo quidem laedas, oculis quia complacet istis.    800 
Sin alias, licet et lucem mihi dempseris almam, 
Assunt hic plures socii carnisque propinqui, 
Qui, quamvis volucrem simules pennasque capessas, 
Te tamen immunem numquam patientur abire.» 
Belliger at contra nil territus intulit ista:    805 
«De reliquis taceo, clipeum defendere curo. 
Pro meritis, mihi crede, bonis sum debitor illi. 
Hostibus iste meis se opponere saepe solebat 
Et pro vulneribus suscepit vulnera nostris. 
Quam sit oportunus hodie mihi, cernis et ipse;    810 
Non cum Walthario loquereris forsan, abesset. 
Viribus o summis hostem depellere cures, 
Dextera, ne rapiat tibi propugnacula muri! 
Tu clavum umbonis studeas retinere, sinistra, 
Atque ebori digitos circumfer glutine fixos!    815 
Istic ne ponas pondus, quod tanta viarum 
Portasti spatia, ex Avarum nam sedibus altis!» 
Ille dehinc: «invitus agis, si sponte recusas. 
Nec solum parmam, sed equum cum virgine et auro 
Reddes: tum demum scelerum cruciamina pendes.»    820 
Haec ait et notum vagina diripit ensem. 
Inter se variis terrarum partibus orti 
Concurrunt. Stupuit Vosegus haec fulmina et ictus. 
Olli sublimes animis ac grandibus armis, 
Hic gladio fidens, hic acer et arduus hasta,    825 
Inter se multa et valida vi proelia miscent. 
Non sic nigra sonat percussa securibus ilex, 
Ut dant tinnitus galeae clipeique resultant. 
Mirantur Franci, quod non lassesceret heros 
Waltharius, cui nulla quies spatiumve dabatur.    830 
Emicat hic impune putans iam Wormatiensis 
Alte et sublato consurgit fervidus ense, 
Hoc ictu memorans semet finire duellum. 
Providus at iuvenis ferientem cuspide adacta 
Intercepit et ignarum dimittere ferrum    835 
Cogebat: procul in dumis resplenduit ensis. 
Hic ubi se gladio spoliatum vidit amico, 
Accelerare fugam fruticesque volebat adire. 
Alpharides fretus pedibus viridique iuventa 
Insequitur dicens: «quonam fugis? accipe scutum!»    840 
Sic ait atque hastam manibus levat ocius ambis 
Et ferit. Ille cadit, clipeus superintonat ingens. 
Nec tardat iuvenis: pede collum pressit et hasta 
Divellens parmam telluri infixerat illum. 
Ipse oculos vertens animam sufflavit in auram.    845 
Sextus erat Patavrid. Soror hunc germana Haganonis 
Protulit ad lucem. Quem dum procedere vidit, 
Vocibus et precibus conatur avunculus inde 
Flectere proclamans: «quonam ruis? aspice mortem, 
Qualiter arridet! desiste! en ultima Parcae    850 
Fila legunt. O care nepos, te mens tua fallit. 
Desine! Waltharii tu denique viribus impar.» 
Infelix tamen ille means haec omnia sprevit; 
Arsit enim venis laudem captare cupiscens. 
Tristatusque Hagano suspiria pectore longa    855 
Traxit et has imo fudit de corde loquelas: 
«O vortex mundi, fames insatiatus habendi, 
Gurges avaritiae, cunctorum fibra malorum! 
O utinam solum gluttires dira metallum 
Divitiasque alias homines impune remittens!    860 
Sed tu nunc homines perverso numine perflans 
Incendis, nullique suum iam sufficit. Ecce 
Non trepidant mortem pro lucro incurrere turpem. 
Quanto plus retinent, tanto sitis ardet habendi. 
Externis modo vi modo furtive potiuntur    865 
Et, quod plus renovat gemitus lacrimasque ciebit, 
Caeligenas animas Erebi fornace retrudunt. 
Ecce ego dilectum nequeo revocare nepotem; 
Instimulatus enim de te est, o saeva cupido. 
En caecus mortem properat gustare nefandam    870 
Et vili pro laude cupit descendere ad umbras. 
Heu mihi care nepos, quid matri, perdite, mandas ? 
Quis nuper ductam refovebit, care, maritam, 
Cui nec, rapte spei, pueri ludicra dedisti? 
Quis tibi nam furor est? unde haec dementia venit?»    875 
Sic ait et gremium lacrimis conspersit obortis, 
Et longum «formose, vale» singultibus edit. 
Waltharius, licet alonge, socium fore maestum 
Attendit, clamorque simul pervenit ad aures. 
Unde incursantem sic est affatus equestrem:    880 
«Accipe consilium, iuvenis clarissime, nostrum 
Et te conservans melioribus utere fatis. 
Desine, nam tua te fervens fiducia fallit! 
Heroum tot cerne neces et cede duello, 
Ne suprema videns hostes facias mihi plures.»    885 
«Quid de morte mea euras» ait ille «tyranne? 
Est modo pugnandum tibimet, non sermocinandum.» 
Dixit et in verbo nodosam destinat hastam, 
Cuspide quam propria divertens transtulit heros. 
Quae subvecta choris ac viribus acta furentis    890 
In castrum venit atque pedes stetit ante puellae. 
Ipsa metu perculsa sonum prompsit muliebrem. 
At postquam tenuis redit in praecordia sanguis, 
Paulum suspiciens spectat, num viveret heros. 
Tum quoque vir fortis Francum discedere bello    895 
Iussit; at ille furens gladium nudavit et ipsum 
Incurrens petiit vulnusque a vertice librat. 
Alpharides parmam demum concusserat aptam 
Et spumantis apri frendens de more tacebat. 
Ille ferire volens se pronior omnis ad ictum    900 
Exposuit, sed Waltharius sub tegmine flexus 
Delituit corpusque suum contraxit, et ecce 
Vulnere delusus iuvenis recidebat ineptus. 
Finis erat, nisi quod genibus tellure refixis 
Belliger accubuit calibemque sub orbe cavebat.    905 
Hic dum consurgit, pariter se subrigit ille 
Ac citius scutum trepidus sibi praetulit atque 
Frustra certamen renovare parabat. At illum 
Alpharides fixa gladio petit ocius hasta 
Et mediam clipei dempsit vasto impete partem,    910 
Hamatam resecans loricam atque ilia nudans. 
Labitur infelix Patavrid sua viscera cernens 
Silvestrique ferae corpus, animam dedit Orco. 
Hunc sese ulturum spondens Gerwitus adivit, 
Qui forti subvectus equo supra volat omnem    915 
Stragem, quae angustam concluserat obvia callem. 
Et dum bellipotens recidisset colla iacentis, 
Venit et ancipitem vibravit in ora bipennem 
(Istius ergo modi Francis tunc arma fuere). 
Vir celer obiecit peltam frustravit et ictum,    920 
Ac retro saliens hastam rapiebat amicam 
Sanguineumque ulva viridi dimiserat ensem. 
Hic vero metuenda virum tum bella videres. 
Sermo quidem nullus fuit inter Martia tela: 
Sic erat adverso mens horum intenta duello.    925 
Is furit, ut caesos mundet vindicta sodales, 
Ille studet vitam toto defendere nisu 
Et, si fors dederit, palmam retinere triumphi. 
Hic ferit, ille cavet; petit ille, reflectitur iste: 
Ad studium fors et virtus miscentur in unum.    930 
Longa tamen cuspis breviori depulit hostem 
Armatum telo, girat sed et ille caballum 
Atque fatigatum cupiebat fallere homonem. 
Iam magis atque magis irarum mole gravatus 
Waltharius clipeum Gerwiti sustulit imum,    935 
Transmissoque femur penetraverat inguine ferrum. 
Qui post terga ruens clamorem prodidit atrum 
Exitiumque dolens pulsabat calcibus arvum. 
Hunc etiam truncum caesa cervice reliquit. 
Idem Wormatiae campis comes extitit ante.    940 
Tunc primum Franci coeperunt forte morari 
Et magnis precibus dominum decedere pugna 
Deposcunt. Furit ille miser caecusque profatur: 
«Quaeso, viri fortes et pectora saepe probata, 
Ne fors haec cuicumque metum, sed conferat iram.    945 
Quid mihi, si Vosago sic sic inglorius ibo? 
Mentem quisque meam sibi vindicet. En ego partus 
Ante mori sum, Wormatiam quam talibus actis 
Ingrediar. Petat hic patriam sine sanguine victor? 
Hactenus arsistis hominem spoliare metallis;    950 
Nunc ardete, viri, fusum mundare cruorem, 
Ut mors abstergat mortem, sanguis quoque sanguem, 
Soleturque necem sociorum plaga necantis!» 
His animum dictis demens incendit et omnes 
Fecerat immemores vitae simul atque salutis.    955 
Ac velut in ludis alium praecurrere quisque 
Ad mortem studuit; sed semita, ut antea dixi, 
Cogebat binos bello decernere solos. 
Vir tamen illustris dum cunctari videt illos, 
Vertice distractas suspendit in arbore cristas    960 
Et ventum captans sudorem tersit anhelus. 
Ecce repentino Randolf athleta caballo 
Praevertens reliquos hunc importunus adivit 
Ac mox ferrato petiit sub pectore conto. 
Et nisi duratis Wielandia fabrica giris    965 
Obstaret, spisso penetraverit ilia ligno. 
Ille tamen subito stupefactus corda pavore 
Munimen clipei obiecit mentemque recepit. 
Nec tamen et galeam fuerat sumpsisse facultas. 
Francus at emissa gladium nudaverat hasta    970 
Et feriens binos Aquitani vertice crines 
Abrasit, sed forte cutem praestringere summam 
Non licuit; rursumque alium vibraverat ictum 
Et praeceps animi directo obstamine scuti 
Impegit calibem, nec quivit viribus ullis    975 
Elicere. Alpharides retro, se fulminis instar 
Excutiens, Francum valida vi fudit ad arvum 
Et super assistens pectus conculcat et inquit: 
«En pro calvitio capitis te vertice fraudo, 
Ne fiat ista tuae de me iactantia sponsae.»    980 
Vix effatus haec truncavit colla precantis. 
At nonus pugnae Helmnod successit, et ipse 
Insertum triplici gestabat fune tridentem, 
Quem post terga quidem socii stantes tenuerunt, 
Consiliumque fuit, dum cuspis missa sederet    985 
In clipeo, cuncti pariter traxisse studerent, 
Ut vel sic hominem deiecissent furibundum; 
Atque sub hac certum sibi spe posuere triumphum. 
Nec mora, dux totas fundens in brachia vires 
Misit in adversum magna cum voce tridentem    990 
Edicens: «ferro tibi finis, calve, sub isto!» 
Qui ventos penetrans iaculorum more coruscat, 
Quod genus aspidis ex alta sese arbore tanto 
Turbine demittit, quo cuncta obstantia vincat. 
Quid moror? umbonem sciderat peltaque resedit.    995 
Clamorem Franci tollunt saltusque resultat, 
Obnixique trahunt restim simul atque vicissim, 
Nec dubitat princeps tali se aptare labori. 
Manarunt cunctis sudoris flumina membris. 
Sed tamen haec inter velut aesculus astitit heros    1000 
Quae non plus petit astra comis quam Tartara fibris, 
Contempnens omnes ventorum immota fragores. 
Certabant hostes hortabanturque viritim, 
Ut, si non quirent ipsum detrudere ad arvum 
Munimen clipei saltem extorquere studerent,    1005 
Quo dempto vivus facile caperetur ab ipsis. 
Nomina quae restant edicam iamque trahentum: 
Nonus Eleuthir erat, Helmnod cognomine dictus, 
Argentina quidem decimum dant oppida Trogum, 
Extulit undecimum pollens urbs Spira Tanastum,    1010 
Absque Haganone locum rex supplevit duodenum. 
Quattuor hi adversum summis conatibus unum 
Contendunt pariter multo varioque tumultu. 
Interea Alpharidi vanus labor incutit iram, 
Et qui iam pridem nudarat casside frontem,    1015 
In framea tunicaque simul confisus aena 
Omisit parmam primumque invasit Eleuthrin. 
Huic galeam findens cerebrum diffudit et ipsam 
Cervicem resecans pectus patefecit, at aegrum 
Cor pulsans animam liquit mox atque calorem.    1020 
Inde petit Trogum haerentem in fune nefando. 
Qui subito attonitus recidentis morte sodalis 
Horribilique hostis conspectu coeperat acrem 
Nequiquam temptare fugam voluitque relicta 
Arma recolligere, ut rursum repararet agonem    1025 
(Nam cuncti funem tracturi deposuerunt 
Hastas cum clipeis). Sed quanto maximus heros 
Fortior extiterat, tanto fuit ocior, olli 
Et cursu capto suras mucrone recidit 
Ac sic tardatum praevenit et abstulit eius    1030 
Scutum. Sed Trogus quamvis de vulnere lassus, 
Mente tamen fervens saxum circumspicit ingens, 
Quod rapiens subito obnixum contorsit in hostem 
Et proprium a summo clipeum fidit usque deorsum. 
Sed retinet fractum pellis superaddita lignum.    1035 
Moxque genu posito viridem vacuaverat aedem 
Atque ardens animis vibratu terruit auras, 
Et si non quivit virtutem ostendere factis, 
Corde tamen habitum patefecit et ore virilem. 
Nec manes ridere videns audaciter infit:    1040 
«O mihi si clipeus vel sic modo adesset amicus! 
Fors tibi victoriam de me, non inclita virtus 
Contulit. Ad scutum mucronem hic tollito nostrum!» 
Tum quoque subridens «venio iam» dixerat heros 
Et cursu advolitans dextram ferientis ademit.    1045 
Sed cum athleta ictum libraret ab aure secundum 
Pergentique animae valvas aperire studeret, 
Ecce Tanastus adest telis cum rege resumptis 
Et socium obiecta protexit vulnere pelta. 
Hinc indignatus iram convertit in ipsum    1050 
Waltharius humerumque eius de cardine vellit 
Perque latus ducto suffudit viscera ferro. 
«Ave!» procumbens submurmurat ore Tanastus. 
Quo recidente preces contempsit promere Trogus 
Conviciisque sui victorem incendit amaris,    1055 
Seu virtute animi, seu desperaverat. Exin 
Alpharides: «morere» inquit «et haec sub Tartara transfer 
Enarrans sociis, quod tu sis ultus eosdem.» 
His dictis torquem collo circumdedit aureum. 
Ecce simul caesi volvuntur pulvere amici,    1060 
Crebris foedatum ferientes calcibus arvum.
 

 

 
 
 
	 Medieval Latin 
	 The Latin Library 
	 The Classics Page