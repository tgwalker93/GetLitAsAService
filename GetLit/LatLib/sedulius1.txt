Sedulius: Carmen Paschale I
		 

		 
		 
	 
	
 

 SEDULIUS CARMEN PASCHALE LIBER PRIMUS
 

 


 
 PRAEFATIO 
 

 
Paschales quicumque dapes conviva requiris, 
  Dignatus nostris accubitare toris, 
Pone supercilium si te cognoscis amicum, 
  Nec quaeras opus hic codicis artificis: 
Sed modicae contentus adi sollemnia mensae    5 
  Plusque libens animo quam satiare cibo. 
Aut si magnarum caperis dulcedine rerum 
  Divitiasque magis deliciosus amas, 
Nobilium nitidis doctorum vescere cenis, 
  Quorum multiplices nec numerantur opes.    10 
Illic invenies quidquid mare nutrit edendum, 
  Quidquid terra creat, quidquid ad astra volat. 
Cerea gemmatis flavescunt mella canistris 
  Conlucentque suis aurea vasa favis. 
At nos exiguum de paupere carpsimus horto,    15 
  Rubra quod adpositum testa ministrat, holus.
 

 
 LIBER PRIMUS 
 

 
Cum sua gentiles studeant figmenta poetae 
Grandisonis pompare modis, tragicoque boatu 
Ridiculoque Geta seu qualibet arte canendi 
Saeva nefandarum renovent contagia rerum    20 
Et scelerum monumenta canant, rituque magistro 
Plurima Niliacis tradant mendacia biblis: 
Cur ego, Daviticis adsuetus cantibus odas 
Cordarum resonare decem sanctoque verenter 
Stare choro et placidis caelestia psallere verbis,    25 
Clara salutiferi taceam miracula Christi? 
Cum possim manifesta loqui, Dominumque tonantem 
Sensibus et toto delectet corde fateri: 
Qui sensus et corda dedit, cui convenit uni 
Facturam servire suam, cui iure perenni    30 
Arcibus aetheriis una est cum patre potestas, 
Par splendor, communis apex, sociale cacumen, 
Aequus honor, virtus eadem, sine tempore regnum, 
Semper principium, sceptrum iuge, gloria consors, 
Maiestas similis. haec est via namque salutis,    35 
Haec firmos ad dona gradus paschalia ducit. 
Haec mihi carmen erit: mentes huc vertite cuncti. 
Hanc constanter opem laesis adhibete medullis, 
Quos letale malum, quos vanis dedita curis 
Attica Cecropii serpit doctrina veneni,    40 
Sectantesque magis vitam spirantis odorem 
Legis Athenaei paedorem linquite pagi. 
Quid labyrintheo, Thesidae, erratis in antro 
Caecaque Daedalei lustratis limina tecti? 
Labruscam placidis quid adhuc praeponitis uvis    45 
Neglectisque rosis saliuncam sumitis agri? 
Quid lapides atque aera coli, quid fana profana 
Proderit et mutis animas damnare metallis? 
Parcite pulverei squalentia iugera campi 
Et steriles habitare plagas, ubi gignere fructum    50 
Arida nescit humus, nec de tellure cruenta 
Livida mortiferis vellatis toxica sucis, 
Tartareo damnata cibo: sed amoena virecta 
Florentum semper nemorum sedesque beatas 
Per latices intrate pios, ubi semina vitae    55 
Divinis animantur aquis et fonte superno 
Laetificata seges spinis mundatur ademptis, 
Ut messis queat esse Dei mercisque futurae 
Maxima centenum cumulare per horrea fructum. 
Omnipotens aeterne Deus, spes unica mundi,    60 
Qui caeli fabricator ades, qui conditor orbis, 
Qui maris undisonas fluctu surgente procellas 
Mergere vicinae prohibes confinia terrae, 
Qui solem radiis et lunam cornibus imples 
Inque diem ac noctem lumen metiris utrumque,    65 
Qui stellas numeras, quarum tu nomina solus, 
Signa, potestates, cursus, loca, tempora nosti, 
Qui diversa novam formasti in corpora terram 
Torpentique solo viventia membra dedisti, 
Qui pereuntem hominem vetiti dulcedine pomi    70 
Instauras meliore cibo potuque sacrati 
Sanguinis infusum depellis ab angue venenum, 
Qui genus humanum praeter quos clauserat arca 
Diluvii rapida spumantis mole sepultum 
Una iterum de stirpe creas, ut mystica virtus,    75 
Quod carnis delita necant, hoc praesule ligno 
Monstraret liquidas renovari posse per undas, 
Totum namque lavans uno baptismate mundum: 
Pande salutarem paucos quae ducit in urbem 
Angusto mihi calle viam verbique lucernam    80 
Da pedibus lucere meis, ut semita vitae 
Ad caulas me ruris agat, qua servat amoenum 
Pastor ovile bonus, qua vellere praevius albo 
Virginis agnus ovis grexque omnis candidus intrat. 
Te duce difficilis non est via; subditur omnis    85 
Imperiis natura tuis, rituque soluto 
Transit in adversas iussu dominante figuras. 
Si iubeas mediis segetes arere pruinis, 
Messorem producit hiems; si currere mustum 
Vernali sub sole velis, florentibus arvis    90 
Sordidus inpressas calcabit vinitor uvas: 
Cunctaque divinis parebunt tempora dictis. 
Indicio est antiqua fides et cana priorum 
Testis origo patrum, nullisque abolenda per aevum 
Temporibus constant virtutum signa tuarum.    95 
Ex quibus audaci perstringere pauca relatu 
Vix animis conmitto meis, silvamque patentem 
Ingrediens aliquos nitor contingere ramos. 
Nam centum licet ora movens vox ferrea clamet 
Centenosque sonos, humanum pectus anhelet,    100 
Cuncta quis expediet, quorum nec lucida caeli 
Sidera nec bibulae numeris aequantur harenae? 
  Primus abusque chao meritis vivacibus Enoch 
Multa per innumeros iam saecula contigit annos 
Natura perdente modum: quem iure creandi    105 
Terra tulit genitum, sed mors miratur ademptum. 
  Saucia iam vetulae marcebant viscera Sarrae 
Grandaevo consumpta situ, prolemque negabat 
Frigidus annoso moriens in corpore sanguis: 
Cum seniore viro gelidi praecordia ventris    110 
In partum tumuere novum tremebundaque mater 
Algentes onerata sinus, spem gentis opimae 
Edidit et serum suspendit ad ubera natum. 
Mactandumque Deo pater obtulit, at sacer ipsam 
Pro pueri iugulis aries mactatur ad aram.    115 
O iusti mens sancta viri! pietate remota 
Plus pietatis habens contempsit vulnera nati 
Amplexus praecepta Dei, typicique cruoris 
Auxilio ventura docet, quod sanguine Christi 
Humana pro gente pius occumberet agnus.    120 
  Loth Sodomae fugiente chaos, dum respicit uxor, 
In statuam mutata salis stupefacta remansit, 
Ad poenam conversa suam: quia nemo retrorsum, 
Noxia contempti vitans discrimina mundi, 
Aspiciens salvandus erit, nec debet arator    125 
Dignum opus exercens vultum in sua terga referre. 
  Ignibus innocuis flagrans apparuit olim 
Non ardens ardere rubus, nec iuncta calori 
Materies alimenta dabat, nec torrida vivens 
Sensit damna frutex, sed amici fomitis aestu    130 
Frondea blanditae lambebant robora flammae. 
  Mitis in inmitem virga est animata draconem, 
Per flexos sinuata globos linguisque trisulcis 
Squamea colla tumens inimicos ore chelydros 
Sorbuit et proprii redit in virgulta rigoris.    135 
  Pervia divisi patuerunt caerula ponti 
In geminum revoluta latus, nudataque tellus 
Cognatis spoliatur aquis, ac turba pedestris 
Intrat in absentis pelagi mare, perque profundum 
Sicca peregrinas stupuerunt marmora plantas.    140 
Mutavit natura viam, mediumque per aequor 
Ingrediens populus rude iam baptisma gerebat, 
Cui dux Christus erat, clamat nam lectio: multas 
Vox Domini super extat aquas; vox denique verbum est. 
Verbum Christus adest, geminae qui consona legis    145 
Testamenta regens veterem patefecit abyssum, 
Ut doctrina sequens planis incederet arvis. 
  Quid referam innumeras caelesti pane catervas 
Angelicos sumpsisse cibos. nimbisque superni 
Nectaris aeria populum dulcedine pastum    150 
In pluviis habuisse dapes et in imbribus escas? 
  Rursus in exustis sitiens exercitus arvis, 
Qua nimium loca sicca, diu qua terra negatis 
Aegra iacebat aquis, qua spes ablata bibendi 
Vivendique fuit, subitas arente metallo    155 
Hausit aquas, sterilique latex de rupe manavit, 
Et ieiuna novum vomuerunt marmora potum. 
His igitur iam sacra tribus dans munera rebus, 
Christus erat panis, Christus petra, Christus in undis. 
  Angelicis tremefacta minis adfatur asella    160 
Sessorem per verba suum, linguaque rudenti 
Edidit humanas animal pecuale loquellas. 
  Sol stetit ad Gabaon mediique cacumine caeli 
Fixit anhelantem dilato vespere lucem, 
Insolitus frenare diem, nec luna cucurrit    165 
Ordine pigra suo, donec populantibus armis 
Fervidus ingentem gladius consumeret hostem 
Coniurante polo: iam tunc famulata videbant. 
Sidera venturum praemisso nomine Iesum. 
  Heliam corvi quondam pavere ministri    170 
Praebentes sine more dapes, alesque rapinis 
Deditus atque avido saturans cava guttura rostro 
Tradidit inlaesam ieiunis morsibus escam. 
Nunc bonus Heliae, qui perfidus antea Noe, 
Abluit in terris quidquid deliquit in undis.    175 
  Plenus at ille Deo postquam miracula terris 
Plura dedit meritisque suis succedere dignum 
Heredem propriae fecit virtutis amicum, 
Aurea flammigeris evectus in astra quadrigis, 
Qua levis aerios non exprimit orbita sulcos,    180 
Sidereum penetravit iter curruque corusco 
Dexteriora petens spatio maiore triumphum 
Duxit et humani metam non contigit aevi. 
Quam bene fulminei praelucens semita caeli 
Convenit Heliae! meritoque et nomine fulgens    185 
Hac ope dignus erat: nam si sermonis Achivi 
Una per accentum mutetur littera, sol est. 
  Ultima labentis miseratus tempora lucis 
Ter quinos quondam regi Deus addidit annos 
Usus iure suo, patefactaque limina claudens    190 
Mortis ab occasu vitam convertit in ortum. 
  Ionas puppe cadens, coeto sorbente voratus 
In pelago non sensit aquas, vitale sepulchrum 
Ne moreretur habens, tutusque in ventre ferino 
Depositum, non praeda fuit, vastumque per aequor    195 
Venit ad ignotas inimico remige terras. 
  Cum spirante Deo Babylonia sacra negarent 
Tres una cum mente viri durumque subirent 
Exitium saevi Chaldaea lege tyranni, 
Cuius Achaemeniam rabies accenderat iram    200 
Plus fornace sua: medios truduntur in ignes 
Nil audente rogo, tantumque ardore calentes 
Cordis imagineae vincunt incendia poenae 
Igne animi. o quanta est credentum gloria! flammis 
Ardentis fidei restincta est flamma camini.    205 
  Digna sed inmitem mox perculit ultio regem. 
Nam quod ab humana vecors pietate recessit, 
Agrestes pecudum consors fuit ille per herbas 
Aulica depasto mutans convivia faeno. 
Pronus ab amne bibit, septenaque tempora lustrat    210 
Omnibus hirsutus silvis et montibus errans. 
  Nec minus et Darii furuerunt iussa tyranni, 
Ecce etenim sceleri scelus addidit ira furentis 
Hebraeumque decus Danihel decernitur insons 
Ieiunis cibus esse feris. sed belua iusto    215 
Mitis facta viro, sanctos ne laederet artus, 
Coepit amare famem; rabies mollita furorem 
Deposuit saevisque in faucibus ira quievit, 
Et didicere truces praedam servare leones. 
  Dic, ubi sunt, natura, tuae post talia leges?    220 
Qui quotiens tibi iura tulit? qui tartara iussit 
Translatum nescire virum, sterilemque marito 
Fecundavit anum, sacram praecepit ad aram 
Sponte venire pecus, muliebres transtulit artus 
In simulacra salis, ramos incendia passos    225 
Non ardere dedit, virgultum solvit in anguem, 
Per pelagus siccavit iter, mirabile nimbis 
Manna pluit, saxo latices produxit ab imo, 
Quadrupedem fari plano sermone coegit, 
Suspensis rapidas elementis distulit horas,    230 
Per volucres hominem pasci dedit atque coruscis 
In caelum transvexit equis, iam morte gravato 
Adiecit tria lustra viro, praedonis in ore 
Naufragio fundavit opem, flagrante camino 
Servavit sub rore pios, per pascua regem    235 
Pavit ut hirsutam pecudem, rictusque leonum 
Instimulante fame iussit nescire furorem? 
Nempe creatori, cuius quaecumque videntur 
Seu quaecumque latent et rerum machina sermo est, 
Omne suum famulatur opus sequiturque iubentis    240 
Imperium quacumque trahit sententia nutu. 
  Heu miseri, qui vana colunt, qui corde sinistro 
Religiosa sibi sculpunt simulacra suumque 
Factorem fugiunt et quae fecere verentur! 
Quis furor est? quae tanta animos dementia ludit,    245 
Ut volucrem turpemque bovem tortumque draconem 
Semihominemque canem supplex homo plenus adoret? 
  Ast alii solem caecatis mentibus acti 
Adfirmant rerum esse patrem, quia rite videtur 
Clara serenatis infundere lumina terris    250 
Et totum lustrare polum: cum constet ab istis 
Motibus instabilem rapidis discursibus ignem 
Officium, non esse Deum, quique ordine certo 
Nunc oritur, nunc occiduas dimissus in oras 
Partitur cum nocte vices nec sempter ubique est.    255 
Nec lumen fuit ille manens in origine mundi 
Cum geminum sine sole diem novus orbis haberet. 
Sic lunae quoque vota ferunt, quam crescere cernunt 
Ac minui, stellisque litant quae luce fugantur. 
Hic laticem colit, ille larem, sed iungere sacris    260 
Non audent inimica suis, ne lite propinqua 
Aut rogus exiguas desiccet fortior undas, 
Aut validis tenues moriantur fontibus ignes. 
  Arboreis alius ponit radicibus aras 
Instituitque dapes et ramos flebilis orat,    265 
Ut natos caramque domum dilectaque rura 
Coniugiique fidem, famulos censumque gubernent. 
Lignee, ligna rogas, surdis clamare videris, 
A mutis responsa petis, quae iura domorum 
Hac ratione regunt, si caesa securibus actis    270 
Ardua pendentis sustentent culmina tecti, 
Aut subiecta focis dapibus famulentur edendis. 
  Nonnulli venerantur holus mollesque per hortos 
Numina sicca rigant verique hac arte videntur 
Transplantatorum cultores esse deorum.    275 
  Plura referre pudet, sanctoque in carmine longum 
Vel damnare nefas, ne mollia sentibus uram 
Lilia, purpurei neu per violaria campi 
Carduus et spinis surgat paliurus acutis. 
Iam satis humanis erroribus addita monstra    280 
Risimus aut potius tales deflevimum actus. 
  Nunc coeptam iuvat ire viam montemque per altum 
Nitentes firmare gradus; properemus in urbem, 
Libertatis opem, radians ubi regia fulvis 
Emicat aula tholis, ubi dantur digna petenti,    285 
Quarentem spes certa manet, claustrisque remotis 
Pervia pulsanti reserantur limina cordi. 
Hic est ille lapis, reprobum quem vertice gestat 
Angulus atque oculis praebet miracula nostris: 
Cuius onus leve est, cuius iuga ferre suave est.    290 
  Per digesta prius veteris miraculi legis 
Rettulimus, sancti coniuncto Spiritus actu 
Quae Genitor socia Nati virtute peregit. 
Per digesta rudis necnon miracula legis 
Dicemus, sancti coniuncto Spiritus actu    295 
Quae Natus socia Patris virtute peregit, 
Semper ut una manens deitatis forma perennis 
Quod simplex triplicet quodque est triplicabile simplet. 
  Haec est vera fides; hanc sprevit habere salutem 
Arrius infelix, qui curva per avia rectum    300 
Flectere nisus iter, foveam dilapsus in atram 
Conruit et tetri mersus petit ima profundi: 
Tam vacuus sensu, iustae quam tempore poenae 
Visceribus fusis vacuus quoque ventre remansit. 
Demens, perpetui qui non imitanda parentis    305 
Iura caducorum gradibus simulavit honorum! 
Namque homines inter natum genitore minorem 
Lex carnalis habet, quoniam pater ipse parentis 
Filius ante fuit, mox et qui filius est nunc 
Adsolet esse pater: sic per genus omne nepotum    310 
It nova progenies et avi numerantur avorum. 
At Dominus, verbum, virtus, sapientia, Christus, 
Et totum commune Patris, de lumine lumen, 
De solo solus, cui nec minus est Patre quicquam, 
Nec quo crescat habet, genitus, non quippe creatus:    315 
Ipse est principium. nam sicut clarus habetur 
In genitore manens, genitor quoque clarus in ipso 
Permanet, et rerum caput est Deus unus ubique. 
Non quia qui summus Pater est, et Filius hic est, 
Sed quia quod summus Pater est, et Filius hoc est.    320 
Sic ait ipse docens: 'ego in Patre et Pater in me'. 
Rursus: 'ego atque Pater unum sumus'. Arrius 'unum' 
Debet scire 'sumus'que Sabellius esse fatendum. 
Iste fidem ternam, hic non amplectitur unam. 
Ambo errore pares, quamquam diversa sequentes.    325 
Qualiter adsueti varias producere sectas 
Inpugnant sua dicta viri, qui brachia nudis 
Ostendunt exerta umeris, nil tradere docti. 
Sed tantum certare cati, prudentia quorum 
Stulta iacet, quia vana Deo est sapientia mundi.    330 
Hic loquitur nimis, ille tacet; hic ambulat, hic stat; 
Alter amat fletus, alter crispare cachinnum: 
Diversisque modis par est vesania cunctis. 
  Interea dum rite viam sermone levamus 
Spesque fidesque meum comitantur in ardua gressum,    335 
Blandius ad summam tandem pervenimus arcem. 
En signo sacrata crucis vexilla coruscant, 
En regis pia castra micant, tuba clamat erilis, 
Militibus sua porta patet: qui militat intret, 
Ianua vos aeterna vocat, quae ianua Christus.    340 
Aurea perpetuae capietis praemia vitae, 
Arma quibus Domini tota virtute geruntur 
Et fixum est in fronte decus. Decus armaque porto 
Militiaeque tuae, bone rex, pars ultima resto. 
Hic proprias sedes, huius mihi moenibus urbis    345 
Exiguam concede domum, tuus incola sanctis 
Ut merear habitare locis alboque beati 
Ordinis extremus conscribi in saecula civis. 
Grandia posco quidem, sed tu dare grandia nosti, 
Quem magis offendit quisquis sperando tepescit.    350 
  Christe, fave votis, qui mundum in morte iacentem 
Vivificare volens quondam terrena petisti 
Caelitus, humanam dignatus sumere formam, 
Sic aliena gerens, ut nec tua linquere posses. 
  Hoc Matthaeus agens hominem generaliter implet,    355 
Marcus ut alta fremit vox per deserta leonis, 
Iura sacerdotii Lucas tenet ore iuvenci, 
More volans aquilae verbo petit astra Iohannes. 
Quatuor hi proceres una te voce canentes 
Tempora ceu totidem latum sparguntur in orbem.    360 
Sic et apostolici semper duodenus honoris 
Fulget apex numero, menses imitatus et horas, 
Omnibus ut rebus totus tibi militet annus. 
  Hinc igitur veteris recolens exordia mortis 
Ad vitam properabo novam lacrimasque serendo    365 
Gaudia longa metam: nam qui deflemus in Adam 
Semina mittentes, mox exultabimus omnes 
Portantes nostros Christo veniente maniplos.
 

 

 
 
 
	 Christian Latin 
	 The Latin Library 
	 The Classics Page