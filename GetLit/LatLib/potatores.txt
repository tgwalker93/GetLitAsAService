Potatores exquisiti
		 

		 
		 
	 
	
 

 INCERTI AUCTORIS POTATORES EXQUISITI
 

 


 

Potatores exquisiti, 
licet sitis sine siti, 
et bibatis expediti 
et scyphorum inobliti, 
scyphi crebro repetiti 
non dormiant, 
et sermones inauditi 
prosiliant.
 

 

Qui potare non potestis 
ite procul ab his festis, 
non est locus hic modestis 
Inter letos mos agrestis 
modestie, 
et est sue certus testis 
ignavie.
 

 

Si quis latitat hic forte, 
qui non curat vinum forte 
ostendantur illi porte, 
exeat ab hac cohorte: 
plus est nobis gravis morte, 
si maneat, 
si recedat a consorte, 
tunc pereat.
 

 

Cum contingat te prestare, 
ita bibas absque pare, 
ut non possis pede stare, 
neque recta verba dare, 
sed sit tibi salutare 
potissimum 
semper vas evacuare 
quam maximum.
 

 

Dea deo ne iungatur, 
deam deus aspernatur, 
nam qui Liber appellatur 
libertate gloriatur, 
virtus eius adnullatur 
in poculis, 
et vinum debilitatur 
in copulis.
 

 

Cum regina sit in mari, 
dea potest appellari, 
sed indigna tanto pari, 
quem presumat osculari, 
nunquam Bacchus adaquari 
se voluit, 
nec se Liber baptizari 
sustinuit.
 
 
 
 
 
	 Medieval Latin 
	 The Latin Library 
	 The Classics Page