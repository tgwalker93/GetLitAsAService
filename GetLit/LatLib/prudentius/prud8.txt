Prudentius VIII
		 

		 
		 
	 
	
 

 DE LOCO, IN QUO MARTYRES PASSI SUNT, NUNC BAPTISTERIUM EST CALAGURRI
 

 

 
Electus Christo locus est, ubi corda probata 
prouehat ad caelum sanguine, purget aqua. 
Hic duo purpureum domini pro nomine caesi 
martyrium pulchra morte tulere uiri. 
Hic etiam liquido fluit indulgentia fonte 
ac ueteres maculas diluit amne nouo. 
Qui cupit aeternum caeli conscendere regnum, 
huc ueniat sitiens, ecce parata uia est. 
Ante coronati scandebant ardua testes 
atria, nunc lotae celsa petunt animae. 
Spiritus aeterno solitus descendere lapsu, 
ut dederat palmam, sic tribuit ueniam. 
Haurit terra sacros aut fonte aut sanguine rores 
exundatque suo iugiter uda deo. 
Ipse loci est dominus, laterum cui uulnere utroque 
hinc cruor effusus fluxit et inde latex. 
Ibitis hinc, ut quisque potest, per uulnera Christi 
euectus gladiis alter et alter aquis. 

 
 
 
 
	 Prudentius 
	 Christian Latin 
	 The Latin Library 
	 The Classics Page