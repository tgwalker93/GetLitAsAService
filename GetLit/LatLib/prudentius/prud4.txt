Prudentius IIII
		 

		 
		 
	 
	
 

 HYMNUS IN HONOREM SANCTORUM DECEM ET OCTO MARTYRUM CAESARAUGUSTANORUM
 

 

 
Bis nouem noster populus sub uuo 
martyrum seruat cineres sepulcro, 
Caesaraugustam uocitamus urbem, 
res cui tanta est. 
 
 Plena magnorum domus angelorum 
non timet mundi fragilis ruinam 
tot sinu gestans simul offerenda 
munera Christo. 
 
 Cum deus dextram quatiens coruscam 
nube subnixus ueniet rubente 
gentibus iustam positurus aequo 
pondere libram, 
 
 orbe de magno caput excitata 
obuiam Christo properanter ibit 
ciuitas quaeque pretiosa portans 
dona canistris. 
 
 Afra Carthago tua promet ossa, 
ore facundo Cypriane doctor, 
Corduba Acisclum dabit et Zo√Öllum 
tresque coronas. 
 
 Tu tribus gemmis diadema pulchrum 
offeres Christo, genetrix piorum 
Tarraco, intexit cui Fructuosus 
sutile uinclum. 
 
 Nomen hoc gemmae strofio inligatae est, 
emicant iuxta lapides gemelli 
ardet et splendor parilis duorum 
igne corusco. 
 
 Parua Felicis decus exhibebit 
artubus sanctis locuples Gerunda, 
nostra gestabit Calagurris ambos, 
quos ueneramur. 
 
 Barchinon claro Cucufate freta 
surget et Paulo speciosa Narbo, 
teque, praepollens Arelas, habebit, 
sancte Genesi. 
 
 Lusitanorum caput oppidorum 
urbs adoratae cineres puellae 
obuiam Christo raplens ad aram 
porriget ipsam. 
 
 Sanguinem Iusti, cui Pastor hacrct, 
ferculum duplex geminumque donum 
ferre Conplutum gremio iuuabit 
membra duorum. 
 
 Ingeret Tingis sua Cassianum, 
festa Massylum monumenta regum, 
qui cinis gentes domitas coegit. 
ad iuga Christi. 
 
 Singulis paucae, tribus aut duobus, 
forsan et quinis aliquae placebunt 
testibus Christi prius hostiarum 
pignere functae. 
 
 Tu decem sanctos reuehes et octo, 
Caesaraugusta studiosa Christo, 
uerticem flauis oleis reuincta, 
pacis honore. 
 
 Sola in occursum numerosiores 
martyrum turbas domino parasti, 
sola praediues pietate multa 
luce frueris. 
 
 Vix parens orbis populosa Poeni, 
ipsa uix Roma in solio locata 
te, decus nostrum, superare in isto 
munere digna est. 
 
 Omnibus portis sacer inmolatus 
sanguis exclusit genus inuidorum 
daemonum et nigras pepulit tenebras 
urbe piata. 
 
 Nullus umbrarum latet intus horror; 
pulsa nam pestis populum refugit, 
Christus in totis habitat plateis, 
Christus ubique est. 
 
 Martyrum credas patriam coronis 
debitam sacris, chorus unde surgens 
tendit in caelum niueus togatae 
nobilitatis. 
 
 Inde, Vincenti, tua palma nata est, 
clerus hic tantum peperit triumfum, 
hic sacerdotum domus infulata 
Valeriorum. 
 
 Saeuus antiquis quotiens procellis 
turbo uexatum tremefecit orbem, 
tristior templum rabies in istud 
intulit iras. 
 
 Nec furor quisquam sine laude nostrum 
cessit aut clari uacuus cruoris, 
martyrum semper numerus sub omni 
grandine creuit. 
 
 Nonne, Vincenti, peregri necandus 
martyr his tetris tenui notasti 
sanguinis rore speciem futuri 
morte propinqua? 
 
 Hoc colunt ciues, uelut ipsa membra 
caespes includat suus et paterno 
seruet amplectens tumulo beati 
martyris ossa. 
 
 Noster est, quamuis procul hinc in urbe 
passus ignota dederit sepulcri 
gloriam uictor prope litus altae 
forte Sagynti. 
 
 Noster et nostra puer in palestra 
arte uirtutis fideique oliuo 
unctus horrendum didicit domare 
uiribus hostem. 
 
 Nouerat templo celebres in isto 
octies partas deciesque palmas, 
laureis doctus patriis eadem 
laude cucurrit. 
 
 Hic et, Encrati, recubant tuarum 
ossa uirtutum, quibus efferati 
spiritum mundi, uiolenta uirgo, 
dedecorasti. 
 
 Martyrum nulli remanente uita 
contigit terris habitare nostris, 
sola tu morti propriae superstes 
uiuis in orbe. 
 
 Viuis ac poenae seriem retexis 
carnis et caesae spolium retentans, 
taetra quam sulcos habeant amaros 
uulnera, narras. 
 
 Barbarus tortor latus omne carpsit, 
sanguis inpensus, lacerata membra, 
pectus abscisa patuit papilla 
corde sub ipso. 
 
 Iam minus mortis pretium peractae est, 
quae uenenatos abolens dolores 
concitam membris tribuit quietem 
fine soporo. 
 
 Cruda te longum tenuit cicatrix 
et diu uenis dolor haesit ardens, 
dum putrescentes tenuat medullas 
tabidus umor. 
 
 Inuidus quamuis obitum supremum 
persecutoris gladius negarit, 
plena te, martyr, tamen ut peremptam 
poena coronat. 
 
 Vidimus partem iecoris reuulsam 
ungulis longe iacuisse pressis, 
mors habet pallens aliquid tuorum 
te quoque uiua. 
 
 Hunc nouum nostrae titulum fruendum 
Caesaraugustae dedit ipse Christus, 
iuge uiuentis domus ut dicata 
martyris esset. 
 
 Ergo ter senis sacra candidatis 
diues Optato simul et Luperco 
perge conscriptum tibimet senatum 
pangere psalmis! 
 
 Ede Successum, cane Martialem! 
mors et Vrbani tibi concinatur, 
Iuliam cantus resonet simulque 
Quintilianum. 
 
 Publium pangat chorus et reuoluat, 
quale Frontonis fuerit tropaeum, 
quid bonus Felix tulerit, quid acer 
Caecilianus, 
 
 quantus, Euoti, tua bells sanguis 
tinxerit, quantus tua, Primitiue, 
tum tuos uiuax recolat triumfos 
laus, Apodemi. 
 
 Quattuor posthinc superest uirorum 
nomen extolli renuente metro, 
quos Saturninos memorat uocalos 
prisca uetustas. 
 
 Carminis leges amor aureorum 
nominum parui facit et loquendi 
cura de sanctis uitiosa non est 
nec rudis umquam. 
 
 Plenus est artis modus adnotatas 
nominum formas recitare Christo, 
quas tenet caeli liber explicandus 
tempore iusto. 
 
 Octo tunc sanctos recolet decemque 
angelus coram patre filioque 
urbis unius regimen tenentes 
iure sepulcri. 
 
 Quin ad antiquum numerum trahetur 
ulna post poenae specimen puella 
morsque Vincenti, cui sanguis hinc est 
fons et honoris 
 
 [additis Gaio -- nee enim silendi -- 
teque, Crementi, quibus incruentum 
ferre prouenit decus ex secundo 
laudis agone. 
 
 Ambo confessi dominum steterunt 
acriter contra fremitum latronum, 
ambo gustarunt leuiter saporem 
martyriorum]. 
 
 Haec sub altari sita sempiterno 
lapsibus nostris ueniam precatur 
turba, quam seruat procerum creatrix 
purpureorum. 
 
 Nos pio fletu, date, perluamus 
marmorum sulcos, quibus est operta 
spes, ut absoluam retinaculorum 
uincla meorum. 
 
 Sterne te totam generosa sanctis 
ciuitas mecum tumulis, deinde 
mox resurgentes animas et artus 
tota sequeris.
 

 
 
 
 
	 Prudentius 
	 Christian Latin 
	 The Latin Library 
	 The Classics Page