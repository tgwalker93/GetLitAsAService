Prudentius II
		 

		 
		 
	 
	
 

 HYMNUS IN HONOREM PASSIONIS LAURENTII
 

 

 
Antiqua fanorum parens, 
iam Roma Christo dedita, 
Laurentio uictrix duce 
ritum triumfas barbarum. 
 
Reges superbos uiceras 
populosque frenis presseras, 
nunc monstruosis idolis 
inponis imperii iugum. 
 
Haec sola derat gloria 
urbis togatae insignibus, 
feritate capta gentium 
domaret ut spurcum Iouem, 
 
non turbulentis uiribus 
Cossi, Camilli aut Caesaris, 
sed martyris Laurentii 
non incruento proelio. 
 
Armata pugnauit Fides 
proprii cruoris prodiga; 
nam morte mortem diruit 
ac semet inpendit sibi. 
 
Fore hoc sacerdos dixerat 
iam Xystus adfixus cruci 
Laurentium flentem uidens 
crucis sub ipso stipite: 
 
'Desiste discessu meo 
fletum dolenter fundere! 
praecedo, frater; tu quoque 
post hoc sequeris triduum.' 
 
Extrema uox episcopi, 
praenuntiatrix gloriae, 
nihil fefellit; nam dies 
praedicta palmare praetulit. 
 
Qua uoce, quantis laudibus 
celebrabo mortis ordinem, 
quo passionem carmine 
digne retexens concinam? 
 
hic primus e septem uiris, 
qui stant ad aram proximi, 
leuuita sublimis gradu 
et ceteris praestantior, 
 
claustris sacrorum praeerat 
caelestis arcanum domus 
fidis gubernans clauibus 
uotasque dispensans opes. 
 
Versat famem pecuniae 
praefectus urbi regiae, 
minister insani ducis, 
exactor auri et sanguinis, 
 
qua ui latentes eruat 
nummos operta existimans 
talenta sub sacrariis 
cumulosque congestos tegi. 
 
Laurentium sisti iubet, 
exquirit arcam ditibus 
massis refertam et fulgidae 
montes monetae conditos. 
 
'Soletis', inquit, 'conqueri 
saeuire nos iusto amplius, 
cum christiana corpora 
plus quam cruente scindimus. 
 
Abest atrocioribus 
censura feruens motibus, 
blande et quiete efflagito, 
quod sponte obire debeas. 
 
Hunc esse uestris orgiis 
moremque et artem proditum est, 
hanc disciplinam foederis, 
libent ut auro antistites. 
 
Argenteis scyfis ferunt 
fumare sacrum sanguinem 
auroque nocturnis sacris 
adstare fixos cereos. 
 
Tum summa cura est fratribus, 
ut sermo testatur loquax, 
offerre fundis uenditis. 
sestertiorum milia. 
 
Addicta auorum praedia 
foedis sub auctionibus 
successor exheres gemit 
sanctis egens parentibus. 
 
haec occuluntur abditis 
ecclesiarum in angulis 
et summa pietas creditur 
nudare dulces liberos. 
 
Deprome thensauros, malis 
suadendo quos praestrigiis 
exaggeratos obtines, 
nigrante quos claudis specu. 
 
hoc poscit usus publicus, 
hoc fiscus, hoc aerarium, 
ut dedita stipendiis 
ducem iuuet pecunia. 
 
Sic dogma uestrum est, 
suum quibusque reddito. 
en, Caesar agnoscit suum 
nomisma nummis inditum. 
 
Quod Caesaris scis, Caesari 
da, nempe iustum postulo. 
ni fallor, haud ullam tuus 
signat deus pecuniam, 
 
nec, cum ueniret aureos 
secum Filippos detulit, 
praecepta sed uerbis dedit 
inanis a marsuppio. 
 
Inplete dictorum fidem, 
qua uos per orbem uenditis, 
nummos libenter reddite, 
estote uerbis diuites!' 
 
Nil asperum Laurentius 
refert ad ista aut turbidum, 
sed ut paratus obsequi 
obtemperanter adnuit. 
 
'Est diues', inquit, 'non nego, 
habetque nostra ecclesia 
opumque et auri plurimum 
nec quisquam in orbe est ditior. 
 
Is ipse tantum non habet 
argenteorum enigmatum 
Augustus arcem possidens, 
cui nummus omnis scribitur. 
 
Sed nec recuso prodere 
locupletis arcam numinis, 
uulgabo cuncta et proferam, 
pretiosa quae Christus tenet. 
 
Vnum sed orans flagito: 
indutiarum paululum, 
quo fungat efficacius 
promissionis munere, 
 
dum tota digestim mihi 
Christi supellex scribitur; 
nam calculanda primitus, 
tum subnotanda est summula'. 
 
Laetus tumescit gaudio 
praefectus ac spem deuorat 
aurum, uelut iam conditum 
domi maneret, gestiens. 
 
Pepigere tempus tridui, 
laudatus inde absoluitur 
Laurentius, sponsor sui 
et sponsor ingentis lucri. 
 
Tribus per urbem cursitat 
diebus infirma agmina 
omnesque, qui poscunt stipem, 
cogens in unum et congregans. 
 
Illic utrisque obtutibus 
orbes cauatos praeferens 
baculo regebat praeuio 
errore nutantem gradum 
 
et claudus infracto genu 
uel crure trunco semipes 
breuiorue planta ex altera 
gressum trahebat inparem. 
 
Est, ulcerosis artubus 
qui tabe corrupta fluat, 
est, cuius arens dextera 
neruos in ulnam contrahat. 
 
Tales plateis omnibus 
exquirit, adsuetos ali 
ecclesiae matris penu, 
quos ipse promus nouerat. 
 
Recenset exim singulos 
scribens uiritim nomina, 
longo et locatos ordine 
adstare pro templo iubet. 
 
Praescriptus et iam fluxerat 
dies: furebat feruidus 
iudex auaro spiritu 
promissa solui efflagitans. 
 
Tum martyr: 'Adsistas uelim 
coramque dispositas opes 
mirere, quas noster deus 
praediues in sanctis habet. 
 
Videbis ingens atrium 
fulgere uasis aureis 
et per patentes porticus 
structos talentis ordines.' 
 
It ille nec pudet sequi. 
uentum ad sacratam ianuam, 
stabant cateruae pauperum 
inculta uisu examina. 
 
Fragor rogantum tollitur, 
praefectus horrescit stupens, 
conuersus in Laurentium 
oculisque turbatis minax. 
 
Contra ille: 'quid frendens', ait, 
'minitaris aut quid displicet? 
num sordida haec aut uilia, 
num dispuenda existimas? 
 
Aurum, quod ardenter sitis, 
effossa gignunt rudera 
et de metallis squalidis 
poenalis excudit labor, 
 
torrens uel amnis turbidis 
uoluens harenis inplicat; 
quod terrulentum ac sordidum 
flammis necesse est decoqui. 
 
Pudor per aurum soluitur, 
uiolatur auro integritas, 
pax occidit, fides petit, 
leges et ipsae intercidunt. 
 
Quid tu uenenum gloriae 
extollis et magni putas? 
si quaeris aurum uerius, 
lux est et humanum genus. 
 
Hi sunt alumni luminis, 
quos corpus artat debile, 
ne per salutem uiscerum 
mens insolescat turgida. 
 
Cum membra morbus dissicit, 
animus uiget robustior, 
membris uicissim fortibus 
uis sauciatur sensuum. 
 
Nam sanguis in culpam calens 
minus ministrat uirium, 
si feruor effetus malis 
elumbe uirus contrahat. 
 
Si forte detur optio, 
malim dolore asperrimo 
fragmenta membrorum pati 
et pulcher intus uiuere. 
 
Committe formas pestium 
et confer alternas lues: 
carnisne morbus foedior, 
an mentis et morum ulcera? 
 
Nostri per artus debiles 
intus decoris integri 
sensum uenusti innoxium 
laboris expertes gerunt, 
 
uestros ualentes corpore 
interna corrumpit lepra 
errorque mancum claudicat 
et caeca fraus nihil uidet. 
 
Quemuis tuorum principum, 
qui ueste et ore praenitent, 
magis probabo debilem, 
quam quis meorum est pauperum. 
 
Hunc, qui superbit serico, 
quem currus inflatum uehit, 
hydrops aquosus lucido 
tendit ueneno intrinsecus. 
 
Ast hic auarus contrahit 
manus recuruas et uolam 
plicans aduncis unguibus 
laxare neruos non ualet. 
 
Istum libido faetida 
per scorta tractum publica 
luto et cloacis inquinat, 
dum spurca mendicat stupra. 
 
Quid? ille feruens ambitu 
sitimque honoris aestuans 
mersisne anhelat febribus 
atque igne uenarum furit? 
 
Quisquis tacendi intemperans 
silenda prurit prodere, 
uexatur et scalpit iecur 
scabiemque cordis sustinet. 
 
Quid inuidorum pectorum 
strumas retexam turgidas, 
quid purulenta et liuida 
malignitatum uulnera? 
 
Tute ipse, qui Romam regis, 
contemptor aeterni dei, 
dum daemonum sordes colis, 
morbo laboras regio. 
 
Hi, quos superbus despicis, 
quos execrandos iudicas, 
breui ulcerosos exuent 
artus et incolumes erunt, 
 
cum carne corruptissima 
tandem soluti ac liberi 
pulcherrimo uitae statu 
in arce lucebunt patris, 
 
non sordidati aut debiles, 
sicut uidentur interim, 
sed purpurantibus stolis 
clari et coronis aureis. 
 
Tunc, si facultas subpetat, 
coram tuis obtutibus 
istos potentes saeculi 
uelim recensendos dari. 
 
Pannis uideres obsitos 
et mucculentis naribus, 
mentum saliuis uuidum 
lipposque palfebra putri. 
 
Peccante nil est taetrius, 
nil tam leprosum aut putidum, 
cruda est cicatrix criminum 
oletque ut antrum tartari. 
 
Animabus inuersa uice 
corrupta forma infligitur, 
quas pulcher aspectus prius 
in corpore oblectauerat. 
 
En ergo nummos aureos, 
quos proxime spoponderam, 
quos nec fauillis obruat 
ruina nec fur subtrahat. 
 
Nunc addo gemmas nobiles, 
ne pauperem Christum putes, 
gemmas corusci luminis, 
ornatur hoc templum quibus. 
 
Cernis sacratas uirgines, 
miraris intactas anus 
primique post damnum tori 
ignis secundi nescias. 
 
Hoc est monile ecclesiae, 
his illa gemmis comitur, 
dotata sic Christo placet, 
sic ornat altum uerticem. 
 
Eccum talenta, suscipe, 
ornabis urbem Romulam, 
ditabis et rem principis, 
fies et ipse ditior.' 
 
'Ridemur', exclamat furens 
praefectus, 'et miris modis 
per tot figuras ludimur, 
et uiuit insanum caput! 
 
Inpune tantas, furcifer. 
strofas cauillo mimico 
te nexuisse existimas, 
dum scurra saltas fabulam? 
 
Concinna uisa urbanitas 
tractare nosmet ludicris, 
egon cachinnis uenditus 
acroma festiuum fui? 
 
Adeone nulla austeritas, 
censura nulla est fascibus, 
adeon securem publicam 
mollis retudit lenitas? 
 
Dicis: 'libenter oppetam, 
uotiua mors est martyri' -- 
est ista uobis, nouimus, 
persuasionis uanitas --; 
 
sed non uolenti inpertiam: 
praestetur ut mortis citae 
conpendiosus exitus, 
petite raptim non dabo. 
 
Vitam tenebo et differam 
poenis morarum iugibus, 
et mors inextricabilis 
longos dolores protrahet. 
 
Prunas tepentes sternite, 
ne feruor ignitus nimis 
os contumacis occupet 
et cordis intret abdita. 
 
Vapor senescens langueat, 
qui fusus adflatu leui 
tormenta sensim temperet 
semustulati corporis. 
 
Bene est, quod ipse ex omnibus 
mysteriarches incidit, 
hic solus exemplum dabit, 
quid mox timere debeant. 
 
Conscende constratum rogum, 
decumbe digno lectulo, 
tunc, si libebit, disputa 
nil esse Vulcanum meum!' 
 
Haec fante praefecto truces 
hinc inde tortores parant 
nudare amictu martyrem, 
uincire membra et tendere. 
 
Illi os decore splenduit 
fulgorque circumfusus est; 
talem reuertens legifer 
de monte uultum detulit, 
 
Iudaea quem plebs aureo 
boue inquinata et decolor 
expauit et faciem retro 
detorsit inpatiens dei. 
 
Talemque et ille praetulit 
oris corusci gloriam 
Stefanus per imbrem saxeum 
caelos apertos intuens. 
 
Inluminatum hoc eminus 
recens piatis fratribus, 
baptisma quos nuper datum 
Christi capaces fecerat; 
 
ast inpiorum caecitas, 
os oblitum noctis situ 
nigrante sub uelamine 
obducta clarum non uidet, 
 
Aegyptiae plagae in modum, 
quae, cum tenebris barbaros 
damnaret, Hebraeis diem 
sudo exhibebat lumine. 
 
Quin ipsa odoris qualitas, 
adusta quam reddit cutis, 
diuersa utrosque permouet: 
his nidor, illis nectar est. 
 
Idemque sensus dispari 
uariatus aura aut adficit 
horrore nares uindice 
aut mulcet oblectamine. 
 
Sic ignis aeternus deus, 
nam Christus ignis uerus est; 
is ipse conplet lumine 
iustos et urit noxios. 
 
Postquam uapor diutinus 
decoxit exustum latus, 
ultro e catasta iudicem 
conpellat adfatu breui: 
 
'Conuerte partem corporis 
satis crematam iugiter 
et fac periclum, quid tuus 
Vulcanus ardens egerit.' 
 
Praefectus inuerti iubet, 
tunc ille: 'coctum est, deuora 
et experimentum cape, 
sit crudum an assum suauius!' 
 
Haec ludibundus dixerat, 
caelum deinde suspicit 
et congemescens obsecrat 
miseratus urbem Romulam: 
 
'O Christe, nomen unicum, 
O splendor, O uirtus patris, 
O factor orbis et poli 
atque auctor horum moenium, 
 
qui sceptra Romae in uertice 
rerum locasti, sanciens 
mundum Quirinali togae 
seruire et armis cedere, 
 
ut discrepantum gentium 
mores et obseruantiam 
linguasque et ingenia et sacra 
unis domares legibus! 
 
En omne sub regnum Remi 
mortale concessit genus, 
idem loquuntur dissoni 
ritus, id ipsum sentiunt. 
 
Hoc destinatum, quo magis 
ius christiani nominis, 
quodcumque terrarum iacet, 
uno inligaret uinculo. 
 
Da, Christe, Romanis tuis, 
sit christiana ut ciuitas, 
per quam dedisti, ut ceteris 
mens una sacrorum foret! 
 
Confoederantur omnia 
hinc inde membra in symbolum, 
mansuescit orbis subditus, 
mansuescat et summum caput. 
 
Aduertat abiunctas plagas 
coire in unam gratiam, 
fiat fidelis Romulus 
et ipse iam credat Numa. 
 
Confundit error Troicus 
adhuc Catonum curiam 
ueneratus occultis focis 
Frygum penates exules. 
 
Ianum bifrontem et Sterculum 
colit senatus, horreo 
tot monstra patrum dicere 
et festa Saturni senis. 
 
Absterge, Christe, hoc dedecus! 
emitte Gabriel tuum, 
agnoscat ut uerum deum 
errans Iuli caecitas! 
 
Et iam tenemus obsides 
fidissimos huius spei, 
hic nempe iam regnant duo 
apostolorum principes, 
 
alter uocator gentium, 
alter cathedram possidens 
primam recludit creditas 
aeternitatis ianuas. 
 
Discede, adulter Iuppiter, 
stupro sororis oblite, 
relinque Romam liberam 
plebemque iam Christi fuge! 
 
Te Paulus hinc exterminat, 
te sanguis exturbat Petri, 
tibi id, quod ipse armaueras, 
factum Neronis, officit. 
 
Video futurum principem 
quandoque, qui seruus dei 
taetris sacrorum sordibus 
seruire Romam non sinat, 
 
qui templa claudat uectibus, 
ualuas eburnas obstruat, 
nefasta damnet limina 
obdens aenos pessulos. 
 
Tunc plura ab omni sanguine 
tandem nitebunt marmora, 
stabunt et aera innoxia, 
quae nunc habentur idola.' 
 
Hic finis orandi fuit 
et finis idem uinculi 
carnalis: erupit uolens 
uocem secutus spiritus. 
 
Vexere corpus subditis 
ceruicibus quidam partes, 
quos mira libertas uiri 
ambire Christum suaserat. 
 
Repens medullas indoles 
adflarat et coegerat 
amore sublimis dei 
odisse nugas pristinas. 
 
Refrixit ex illo die 
cultus deorum turpium: 
plebs in sacellis rarior, 
Christi ad tribunal curritur. 
 
Sic dimicans Laurentius 
non ense praecinxit latus, 
hostile sed ferrum retro 
torquens in auctorem tulit. 
 
Dum daemon inuictum dei 
testem lacessit proelio, 
perfossus ipse concidit 
et stratus aeternum iacet. 
 
Mors illa sancti martyris 
mors uera templorum fuit, 
tunc Vesta Palladios lares 
inpune sensit deseri. 
 
Quidquid Quiritum sueuerat 
orare simpuuium Numae, 
Christi frequentans atria, 
hymnis resultat martyrem. 
 
Ipsa et senatus lumina, 
quondam luperci aut flamines, 
apostolorum et martyrum 
exosculantur limina. 
 
Videmus inlustres domos, 
sexu ex utroque nobiles, 
offerre uotis pignera 
clarissimorum liberum. 
 
Vittatus olim pontifex 
adscitur in signum crucis 
acdemque, Laurenti, tuam 
Vestalis intrat Claudia. 
 
O ter quaterque et septies 
beatus urbis incola, 
qui te ac tuorum comminus 
sedem celebrat ossuum, 
 
cui propter aduolui licet, 
qui fletibus spargit locum, 
qui pectus in terram premit, 
qui uota fundit murmure! 

 
Nos Vasco Hiberus diuidit 
binis remotos Alpibus 
trans Cottianorum iuga 
trans et Pyrenas ninguidos. 
 
Vix fama nota est, abditis 
quam plena sanctis Roma sit, 
quam diues urbanum solum 
sacris sepulcris floreat. 
 
Sed qui caremus his bonis 
nec sanguinis uestigia 
uidere coram possumus, 
caelum intuemur eminus. 
 
Sic, sancte Laurenti, tuam 
nos passionem quaerimus, 
est aula nam duplex tibi, 
hic corporis, rorentis polo. 
 
Illic inenarrabili 
allectus urbi municeps 
aeternae in arce curiae 
gestas coronam ciuicam. 
 
Videor uidere inlustribus 
gemmis coruscantem uirum, 
quem Roma caelestis sibi 
legit perennem consulem. 
 
Quae sit potestas credita 
et muneris quantum datum, 
probant Quiritum gaudia, 
quibus rogatus adnuis. 
 
Quod quisque supplex postulat, 
fert inpetratum prospero, 
poscunt, iocantur, indicant, 
et tristis haut ullus redit, 
 
ceu praesto semper adsies 
tuosque alumnos urbicos 
lactante conplexus sinu 
paterno amore nutrias. 
 
Hos inter, o Christi decus, 
audi poetam rusticum, 
cordis fatentem crimina 
et facta prodentem sua. 
 
Indignus agnosco et scio, 
quem Christus ipse exaudiat, 
sed per patronos martyras 
potest medellam consequi. 
 
Audi benignus supplicem 
Christi reum Prudentium 
et seruientem corpori 
absolue uinclis saeculi! 
 

 
 
 
 
	 Prudentius 
	 Christian Latin 
	 The Latin Library 
	 The Classics Page