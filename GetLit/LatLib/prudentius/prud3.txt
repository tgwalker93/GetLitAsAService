Prudentius III
		 

		 
		 
	 
	
 

 HYMNUS IN HONOREM PASSIONIS EULALIAE, BEATISSIMAE MARTYRIS
 

 

 
Germine nobilis Eulalia 
mortis et indole nobilior 
Emeritam sacra uirgo suam, 
cuius ab ubere progenita est, 
ossibus ornat, amore colit. 
 
Proximus occiduo locus est, 
qui tulit hoc decus egregium, 
urbe potens, populis locuples, 
sed mage sanguine martyrii 
uirgineoque potens titulo. 
 
Curriculis tribus atque nouem 
tris hiemes quater adtigerat, 
cum crepitante pyra trepidos 
terruit aspera carnifices 
supplicium sibi dulce rata. 
 
lam dederat prius indiciun, 
tendere se patris ad solium 
nec sua membra dicata toro: 
ipsa crepundia reppulerat 
ludere nescia pusiola; 
 
spernere sucina, flere rosas, 
fulua monilia respuere, 
ore seuera, modesta gradu, 
moribus et nimium teneris 
canitiem meditata senum. 
 
Ast ubi se furiata luis 
excitat in famulos domini 
christicolasque cruenta iubet 
tura cremare, iecur pecudis 
mortiferis adolere deis, 
 
infremuit sacer Eulaliae 
spiritus ingeniique ferox 
turbida frangere bella parat 
et rude pectus anhela deo 
femina prouocat arma uirum. 
 
Sed pia cura parentis agit, 
uirgo animosa domi ut lateat 
abdita rure et ab urbe procul, 
ne fera sanguinis in pretium 
mortis amore puella ruat. 
 
Illa perosa quietis opera 
degeneri tolerare mora 
nocte fores sine teste mouet 
saeptaque claustra fugax aperit, 
inde per inuia carpit iter. 
 
Ingreditur pedibus laceris 
per loca senta situ et uepribus 
angelico comitata choro 
et, licet horrida nox sileat, 
lucis habet tamen illa ducem. 
 
Sic habuit generosa patrum 
turba columniferum radium, 
scindere qui tenebrosa potens 
nocte uiam face perspicua 
praestitit intereunte chao. 
 
Non aliter pia uirgo uiam 
nocte secuta diem meruit 
nec tenebris adoperta fuit, 
regna Canopica cum fugeret 
et supra astra pararet iter. 
 
Illa gradu cita peruigili 
milia multa prius peragit, 
quam plaga pandat Eoa polum; 
mane superba tribunal adit 
fascibus adstat et in mediis 
 
uociferans: 'Rogo, quis furor est 
perdere praecipites animas 
et male prodiga corda sui 
sternere rasilibus scopulis 
omnipatremque negare deum? 
 
Quaeritis, o miseranda manus, 
christicolum genus? en ego sum 
daemonicis inimica sacris, 
idola protero sub pedibus, 
pectore et ore deum fateor. 
 
Isis, Apollo, Venus nihil est, 
Maximianus et ipse nihil, 
illa nihil, quia facta manu, 
hic, manuum quia facta colit, 
friuula utraque et utraque nibil. 
 
Maximianus, opum dominus 
et tamen ipse cliens lapidum, 
prostituat uoueatque suis 
numinibus caput ipse suum, 
pectora cur generosa quatit? 
 
Dux bonus, arbiter egregius, 
sanguine pascitur innocuo 
corporibusque piis inhians 
uiscera sobria dilacerat 
gaudet et excruciare fidem. 
 
Ergo age, tortor, adure, seca, 
diuide membra coacta luto! 
soluere rem fragilem facile est, 
non penetrabitur interior 
exagitante dolore animus'. 
 
Talibus excitus in furias 
praetor ait: 'rape praecipitem, 
lictor, et obrue suppliciis! 
sentiat esse deos patrios 
nec leue principis imperium. 
 
Quam cuperem tamen ante necem, 
si potis est, reuocare tuam, 
torua puellula, nequitiam! 
respice, gaudia quanta metas, 
quae tibi fert genialis honor! 
 
Te lacrimis labefacta domus 
prosequitur generisque tui 
ingemit anxia nobilitas, 
sole quod occidis in tenero 
proxima dotibus et thalamis. 
 
Non mouet aurea pompa Ioui, 
non pietas ueneranda senum, 
quos temeraria debilitas? 
ecce parata ministeria 
excruciabilis exitii: 
 
aut gladio feriere caput 
aut laniabere membra feris 
aut facibus data fumificis 
flebiliterque ululanda tuis 
in cineres resoluta flues. 
 
Haec, rogo, quis labor est fugere? 
si modicum salis eminulis 
turis et exiguum digitis 
tangere, uirgo, benigna uelis, 
poena grauis procul afuerit'. 
 
Martyr ad ista nihil, sed enim 
infremit inque tyranni oculos 
sputa iacit, simulacra dehinc 
dissipat inpositamque molam 
turibulis pede prosubigit. 
 
Nec mora, carnifices gemini 
iuncta pectora dilacerant 
et latus ungula uirgineum 
pulsat utrimque et ad ossa secat 
Eulalia numerante notas. 
 
'Scriberis ecce mihi, domine, 
quam iuuat hos apices legere, 
qui tua, Christe, tropea notant, 
nomen et ipsa sacrum loquitur 
purpura sanguinis eliciti'. 
 
Haec sine fletibus et gemitu 
laeta canebat et intrepida, 
dirus abest dolor ex animo 
membraque picta cruore nouo 
fonte cutem recalente lauant. 
 
Vltima carnificina dehinc: 
non laceratio uulnifica 
crate tenus nec arata cutis, 
flamma sed undique lampadibus 
in latera stomachumque furit. 
 
Crinis odorus ut in iugulos 
fluxerat inuolitans umeris, 
quo pudibunda pudicitia 
uirgineusque lateret honos 
tegmine uerticis opposito, 
 
flamma crepans uolat in faciem 
perque comas uegetata caput 
occupat exsuperatque apicem, 
uirgo citum cupiens obitum 
adpetit et bibit ore rogum. 
 
Emicat inde columba repens 
martyris os niue candidior 
uisa relinquere et astra sequi; 
spiritus hic erat Eulaliae 
lacteolus, celer, innocuus. 
 
Colla fluunt abeunte anima 
et rogus igneus emoritur, 
pax datur artubus exanimis, 
flatus in aethere plaudit ouans 
templaque celsa petit uolucer. 
 
Vidit et ipse satelles auem 
feminae ab ore meare palam, 
obstupefactus et adtonitus 
prosilit et sua gesta fugit, 
lictor et ipse fugit pauidus. 
 
Ecce niuem glacialis hiems 
ingerit et tegit omne forum, 
membra tegit simul Eulaliae 
axe iacentia sub gelido 
pallioli uice linteoli. 
 
Cedar amor lacrimantum hominum, 
qui celebrare suprema solent, 
fliebile cedat et officium: 
ipsa elementa iubente deo 
exequias tibi, uirgo, ferunt. 
 
Nunc locus Emerita est tumulo, 
clara colonia Vettoniae, 
quam memorabilis amnis Ana 
praeterit et uiridante rapax. 
gurgite moenia pulchra lauit. 
 
Hic, ubi marmore perspicuo 
atria luminat alma nitor 
et peregrinus et indigena, 
relliquias cineresque sacros 
seruat humus ueneranda sinu. 
 
Tecta corusca super rutilant 
de laquearibus aureolis 
saxaque caesa solum uariant, 
floribus ut rosulenta putes 
prata rubescere multimodis. 
 
Carpite purpureas uiolas 
sanguineosque crocos metite! 
non caret his genialis hiems, 
laxat et arua tepens glacies, 
floribus ut cumulet calathos. 
 
Ista comantibus e foliis 
munera, uirgo puerque, date! 
ast ego serta choro in medio 
texta feram pede dactylico, 
uilia, marcida, festa tamen. 
 
Sic uenerarier ossa libet 
ossibus altar et inpositum, 
illa dei sita sub pedibus 
prospicit haec populosque suos 
carmine propitiata fouet.
 

 
 
 
 
	 Prudentius 
	 Christian Latin 
	 The Latin Library 
	 The Classics Page