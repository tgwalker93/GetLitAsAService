Horace: Epistulae II
		 
		 
		 
	 
	
 
 Q. HORATI FLACCI EPISTVLARVM LIBER SECVNDVS
 

 

 
 I 
 

 
Cum tot sustineas et tanta negotia solus, 
res Italas armis tuteris, moribus ornes, 
legibus emendes, in publica commoda peccem 
si longo sermone morer tua tempora, Caesar. 
Romulus et Liber pater et cum Castore Pollux,    5 
post ingentia facta deorum in templa recepti, 
dum terras hominumque colunt genus, aspera bella 
componunt, agros adsignant, oppida condunt, 
plorauere suis non respondere fauorem 
speratum meritis. Diram qui contudit hydram    10 
notaque fatali portenta labore subegit, 
comperit inuidiam supremo fine domari. 
Vrit enim fulgore suo qui praegrauat artes 
infra se positas; extinctus amabitur idem. 
Praesenti tibi maturos largimur honores    15 
iurandasque tuom per numen ponimus aras, 
nil oriturum alias, nil ortum tale fatentes. 
 Sed tuus hic populus sapiens et iustus in uno 
te nostris ducibus, te Grais anteferendo 
cetera nequaquam simili ratione modoque    20 
aestimat et, nisi quae terris semota suisque 
temporibus defuncta uidet, fastidit et odit, 
sic fautor ueterum ut tabulas peccare uetantis, 
quas bis quinque uiri sanxerunt, foedera regum 
uel Gabiis uel cum rigidis aequata Sabinis,    25 
pontificum libros, annosa uolumina uatum 
dictitet Albano Musas in monte locutas. 
 Si, quia Graiorum sunt antiquissima quaeque 
scripta uel optima, Romani pensantur eadem 
scriptores trutina, non est quod multa loquamur:    30 
nihil intra est oleam, nil extra est in nuce duri; 
uenimus ad summum fortunae: pingimus atque 
psallimus et luctamur Achiuis doctius unctis. 
 Si meliora dies, ut uina, poemata reddit, 
scire uelim chartis pretium quotus adroget annus.    35 
Scriptor abhinc annos centum qui decidit, inter 
perfectos ueteresque referri debet an inter 
uilis atque nouos? Excludat iurgia finis. 
'Est uetus atque probus centum qui perficit annos.' 
Quid? Qui deperiit minor uno mense uel anno,    40 
inter quos referendus erit? Veteresne poetas 
an quos et praesens et postera respuat aetas? 
'Iste quidem ueteres inter ponetur honeste 
qui uel mense breui uel toto est iunior anno.' 
Vtor permisso caudaeque pilos ut equinae    45 
paulatim uello et demo unum, demo etiam unum, 
dum cadat elusus ratione ruentis acerui 
qui redit in fastos et uirtutem aestimat annis 
miraturque nihil, nisi quod Libitina sacrauit. 
 Ennius, et sapiens et fortis et alter Homerus,    50 
ut critici dicunt, leuiter curare uidetur 
quo promissa cadant et somnia Pythagorea. 
Naeuius in manibus non est et mentibus haeret 
paene recens? Adeo sanctum est uetus omne poema. 
Ambigitur quotiens uter utro sit prior, aufert    55 
Paccuuius docti famam senis, Accius alti, 
dicitur Afrani toga conuenisse Menandro, 
Plautus ad exemplar Siculi properare Epicharmi, 
uincere Caecilius grauitate, Terentius arte. 
Hos ediscit et hos arto stipata theatro    60 
spectat Roma potens; habet hos numeratque poetas 
ad nostrum tempus Liui scriptoris ab aeuo. 
 Interdum uolgus rectum uidet, est ubi peccat. 
Si ueteres ita miratur laudatque poetas 
ut nihil anteferat, nihil illis comparet, errat;    65 
si quaedam nimis antique, si pleraque dure 
dicere credit eos, ignaue multa fatetur, 
et sapit et mecum facit et Ioue iudicat aequo. 
Non equidem insector delendaue carmina Liui 
esse reor, memini quae plagosum mihi paruo    70 
Orbilium dictare; sed emendata uideri 
pulchraque et exactis minimum distantia miror. 
Inter quae uerbum emicuit si forte decorum, 
si uersus paulo concinnior unus et alter, 
iniuste totum ducit uenditque poema.    75 
Indignor quicquam reprehendi, non quia crasse 
compositum inlepideue putetur, sed quia nuper, 
nec ueniam antiquis, sed honorem et praemia posci. 
Recte necne crocum floresque perambulet Attae 
fabula si dubitem, clament periisse pudorem    80 
cuncti paene patres, ea cum reprehendere coner 
quae grauis Aesopus, quae doctus Roscius egit, 
uel quia nil rectum, nisi quod placuit sibi, ducunt, 
uel quia turpe putant parere minoribus et, quae 
inberbes didicere, senes perdenda fateri.    85 
Iam Saliare Numae carmen qui laudat, et illud 
quod mecum ignorat solus uolt scire uideri, 
ingeniis non ille fauet plauditque sepultis, 
nostra sed inpugnat, nos nostraque liuidus odit. 
 Quodsi tam Graecis nouitas inuisa fuisset    90 
quam nobis, quid nunc esset uetus? Aut quid haberet 
quod legeret tereretque uiritim publicus usus? 
Vt primum positis nugari Graecia bellis 
coepit et in uitium fortuna labier aequa, 
nunc athletarum studiis, nunc arsit equorum,    95 
marmoris aut eboris fabros aut aeris amauit, 
suspendit picta uoltum mentemque tabella, 
nunc tibicinibus, nunc est gauisa tragoedis; 
sub nutrice puella uelut si luderet infans, 
quod cupide petiit mature plena reliquit.    100 
Quid placet aut odio est, quod non mutabile credas? 
Hoc paces habuere bonae uentique secundi. 
 Romae dulce diu fuit et sollemne reclusa 
mane domo uigilare, clienti promere iura, 
cautos nominibus rectis expendere nummos,    105 
maiores audire, minori dicere per quae 
crescere res posset, minui damnosa libido. 
Mutauit mentem populus leuis et calet uno 
scribendi studio; pueri patresque seueri 
fronde comas uincti cenant et carmina dictant.    110 
Ipse ego, qui nullos me adfirmo scribere uersus, 
inuenior Parthis mendacior et prius orto 
sole uigil calamum et chartas et scrinia posco. 
Nauim agere ignarus nauis timet; habrotonum aegro 
non audet nisi qui didicit dare; quod medicorum est    115 
promittunt medici; tractant fabrilia fabri: 
scribimus indocti doctique poemata passim. 
 Hic error tamen et leuis haec insania quantas 
uirtutes habeat, sic collige: uatis auarus 
non temere est animus; uersus amat, hoc studet unum;    120 
detrimenta, fugas seruorum, incendia ridet; 
non fraudem socio pueroue incogitat ullam 
pupillo; uiuit siliquis et pane secundo; 
militiae quamquam piger et malus, utilis urbi, 
si das hoc, paruis quoque rebus magna iuuari.    125 
Os tenerum pueri balbumque poeta figurat, 
torquet ab obscenis iam nunc sermonibus aurem, 
mox etiam pectus praeceptis format amicis, 
asperitatis et inuidiae corrector et irae, 
recte facta refert, orientia tempora notis    130 
instruit exemplis, inopem solatur et aegrum. 
Castis cum pueris ignara puella mariti 
disceret unde preces, uatem ni Musa dedisset? 
Poscit opem chorus et praesentia numina sentit, 
caelestis implorat aquas docta prece blandus,    135 
auertit morbos, metuenda pericula pellit, 
impetrat et pacem et locupletem frugibus annum; 
carmine di superi placantur, carmine Manes. 
 Agricolae prisci, fortes paruoque beati, 
condita post frumenta leuantes tempore festo    140 
corpus et ipsum animum spe finis dura ferentem, 
cum sociis operum pueris et coniuge fida 
Tellurem porco, Siluanum lacte piabant, 
floribus et uino Genium memorem breuis aeui. 
Fescennina per hunc inuenta licentia morem    145 
uersibus alternis opprobria rustica fudit, 
libertasque recurrentis accepta per annos 
lusit amabiliter, donec iam saeuos apertam 
in rabiem coepit uerti iocus et per honestas 
ire domos impune minax. Doluere cruento    150 
dente lacessiti, fuit intactis quoque cura 
condicione super communi; quin etiam lex 
poenaque lata, malo quae nollet carmine quemquam 
describi; uertere modum, formidine fustis 
ad bene dicendum delectandumque redacti.    155 
 Graecia capta ferum uictorem cepit et artes 
intulit agresti Latio; sic horridus ille 
defluxit numerus Saturnius, et graue uirus 
munditiae pepulere; sed in longum tamen aeuum 
manserunt hodieque manent uestigia ruris.    160 
Serus enim Graecis admouit acumina chartis 
et post Punica bella quietus quaerere coepit, 
quid Sophocles et Thespis et Aeschylos utile ferrent. 
Temptauit quoque rem si digne uertere posset, 
et placuit sibi, natura sublimis et acer;    165 
nam spirat tragicum satis et feliciter audet, 
sed turpem putat inscite metuitque lituram. 
 Creditur, ex medio quia res arcessit, habere 
sudoris minimum, sed habet comoedia tanto 
plus oneris, quanto ueniae minus. Aspice, Plautus    170 
quo pacto partis tutetur amantis ephebi, 
ut patris attenti, lenonis ut insidiosi, 
quantus sit Dossennus edacibus in parasitis, 
quam non adstricto percurrat pulpita socco; 
gestit enim nummum in loculos demittere, post hoc    175 
securus, cadat an recto stet fabula talo. 
Quem tulit ad scaenam uentoso Gloria curru 
exanimat lentus spectator, sedulus inflat; 
sic leue, sic paruum est animum quod laudis auarum 
subruit aut reficit. Valeat res ludicra, si me    180 
palma negata macrum, donata reducit opimum. 
 Saepe etiam audacem fugat hoc terretque poetam, 
quod numero plures, uirtute et honore minores, 
indocti stolidique et depugnare parati 
si discordet eques, media inter carmina poscunt    185 
aut ursum aut pugiles; his nam plebecula gaudet. 
Verum equitis quoque iam migrauit ab aure uoluptas 
omnis ad incertos oculos et gaudia uana. 
Quattuor aut pluris aulaea premuntur in horas 
dum fugiunt equitum turmae peditumque cateruae;    190 
mox trahitur manibus regum fortuna retortis, 
esseda festinant, pilenta, petorrita, naues, 
captiuum portatur ebur, captiua Corinthus. 
Si foret in terris, rideret Democritus, seu 
diuersum confusa genus panthera camelo    195 
siue elephans albus uolgi conuerteret ora; 
spectaret populum ludis attentius ipsis 
ut sibi praebentem nimio spectacula plura; 
scriptores autem narrare putaret asello 
fabellam surdo. Nam quae peruincere uoces    200 
eualuere sonum, referunt quem nostra theatra? 
Garganum mugire putes nemus aut mare Tuscum, 
tanto cum strepitu ludi spectantur et artes 
diuitiaeque peregrinae, quibus oblitus actor 
cum stetit in scaena, concurrit dextera laeuae.    205 
Dixit adhuc aliquid? Nil sane. Quid placet ergo? 
Lana Tarentino uiolas imitata ueneno. 
 Ac ne forte putes me, quae facere ipse recusem, 
cum recte tractent alii, laudare maligne, 
ille per extentum funem mihi posse uidetur    210 
ire poeta meum qui pectus inaniter angit, 
inritat, mulcet, falsis terroribus implet, 
ut magus, et modo me Thebis, modo ponit Athenis. 
 Verum age et his, qui se lectori credere malunt 
quam spectatoris fastidia ferre superbi,    215 
curam redde breuem, si munus Apolline dignum 
uis complere libris et uatibus addere calcar, 
ut studio maiore petant Helicona uirentem. 
Multa quidem nobis facimus mala saepe poetae 
(ut uineta egomet caedam mea), cum tibi librum    220 
sollicito damus aut fesso; cum laedimur, unum 
si quis amicorum est ausus reprehendere uersum; 
cum loca iam recitata reuoluimus inreuocati; 
cum lamentamur non apparere labores 
nostros et tenui deducta poemata filo;    225 
cum speramus eo rem uenturam ut, simul atque 
carmina rescieris non fingere, commodus ultro 
arcessas et egere uetes et scribere cogas. 
Sed tamen est operae pretium cognoscere qualis 
aedituos habeat belli spectata domique    230 
uirtus, indigno non committenda poetae. 
Gratus Alexandro regi Magno fuit ille 
Choerilos, incultis qui uersibus et male natis 
rettulit acceptos, regale nomisma, Philippos. 
Sed ueluti tractata notam labemque remittunt    235 
attramenta, fere scriptores carmine foedo 
splendida facta linunt. Idem rex ille, poema 
qui tam ridiculum tam care prodigus emit, 
edicto uetuit nequis se praeter Apellen 
pingeret aut alius Lysippo duceret aera    240 
fortis Alexandri uoltum simulantia. Quodsi 
iudicium subtile uidendis artibus illud 
ad libros et ad haec Musarum dona uocares, 
Boeotum in crasso iurares aere natum. 
 At neque dedecorant tua de se iudicia atque    245 
munera, quae multa dantis cum laude tulerunt 
dilecti tibi Vergilius Variusque poetae, 
nec magis expressi uoltus per aenea signa 
quam per uatis opus mores animique uirorum 
clarorum apparent. Nec sermones ego mallem    250 
repentis per humum quam res componere gestas 
terrarumque situs et flumina dicere et arces 
montibus impositas et barbara regna tuisque 
auspiciis totum confecta duella per orbem, 
claustraque custodem pacis cohibentia Ianum    255 
et formidatam Parthis te principe Romam, 
si, quantum cuperem, possem quoque; sed neque paruom 
carmen maiestas recipit tua, nec meus audet 
rem temptare pudor, quam uires ferre recusent. 
Sedulitas autem stulte quem diligit urget,    260 
praecipue cum se numeris commendat et arte; 
discit enim citius meminitque libentius illud 
quod quis deridet quam quod probat et ueneratur. 
Nil moror officium quod me grauat, ac neque ficto 
in peius uoltu proponi cereus usquam    265 
nec praue factis decorari uersibus opto, 
ne rubeam pingui donatus munere et una 
cum scriptore meo capsa porrectus operta 
deferar in uicum uendentem tus et odores 
et piper et quicquid chartis amicitur ineptis.    270 
 

 

 

 II 

 

 
Flore, bono claroque fidelis amice Neroni, 
siquis forte uelit puerum tibi uendere natum 
Tibure uel Gabiis et tecum sic agat: 'Hic et 
candidus et talos a uertice pulcher ad imos 
 fiet eritque tuus nummorum milibus octo,    5 
uerna ministeriis ad nutus aptus erilis, 
litterulis Graecis inbutus, idoneus arti 
cuilibet; argilla quiduis imitaberis uda; 
quin etiam canet indoctum, sed dulce bibenti. 
Multa fidem promissa leuant, ubi plenius aequo    10 
laudat uenalis qui uolt extrudere merces. 
Res urget me nulla; meo sum pauper in aere. 
Nemo hoc mangonum faceret tibi; non temere a me 
quiuis ferret idem. Semel hic cessauit et, ut fit, 
in scalis latuit metuens pendentis habenae';    15 
des nummos, excepta nihil te si fuga laedit, 
ille ferat pretium poenae securus, opinor. 
Prudens emisti uitiosum, dicta tibi est lex; 
insequeris tamen hunc et lite moraris iniqua? 
 Dixi me pigrum proficiscenti tibi, dixi    20 
talibus officiis prope mancum, ne mea saeuos 
iurgares ad te quod epistula nulla rediret. 
Quid tum profeci, mecum facientia iura 
si tamen adtemptas? Quereris super hoc etiam quod 
expectata tibi non mittam carmina mendax.    25 
 Luculli miles collecta uiatica multis 
aerumnis, lassus dum noctu stertit, ad assem 
perdiderat; post hoc uehemens lupus, et sibi et hosti 
iratus pariter, ieiunis dentibus acer, 
praesidium regale loco deiecit, ut aiunt,    30 
summe munito et multarum diuite rerum. 
Clarus ob id factum donis ornatur honestis, 
accipit et bis dena super sestertia nummum. 
Forte sub hoc tempus castellum euertere praetor 
nescio quod cupiens hortari coepit eundem    35 
uerbis quae timido quoque possent addere mentem; 
'I, bone, quo uirtus tua te uocat, i pede fausto, 
grandia laturus meritorum praemia. Quid stas?' 
Post haec ille catus, quantumuis rusticus: 'Ibit, 
ibit eo, quo uis, qui zonam perdidit' inquit.    40 
 Romae nutriri mihi contigit atque doceri 
iratus Grais quantum nocuisset Achilles. 
Adiecere bonae paulo plus artis Athenae, 
scilicet ut uellem curuo dinoscere rectum 
atque inter siluas Academi quaerere uerum.    45 
Dura sed emouere loco me tempora grato 
ciuilisque rudem belli tulit aestus in arma 
Caesaris Augusti non responsura lacertis. 
Vnde simul primum me dimisere Philippi, 
decisis humilem pinnis inopemque paterni    50 
et laris et fundi paupertas impulit audax 
ut uersus facerem; sed quod non desit habentem 
quae poterunt umquam satis expurgare cicutae, 
ni melius dormire putem quam scribere uersus? 
 Singula de nobis anni praedantur euntes;    55 
eripuere iocos, uenerem, conuiuia, ludum; 
tendunt extorquere poemata; quid faciam uis? 
 Denique non omnes eadem mirantur amantque; 
carmine tu gaudes, hic delectatur iambis, 
ille Bioneis sermonibus et sale nigro.    60 

Tres mihi conuiuae prope dissentire uidentur, 
poscentes uario multum diuersa palato. 
Quis dem? Quid non dem? Renuis quod tu, iubet alter; 
quod petis, id sane est inuisum acidumque duobus. 
 Praeter cetera me Romaene poemata censes    65 
scribere posse inter tot curas totque labores? 
Hic sponsum uocat, hic auditum scripta, relictis 
omnibus officiis; cubat hic in colle Quirini, 
hic extremo in Auentino, uisendus uterque; 
interualla uides humane commoda. 'Verum    70 
purae sunt plateae, nihil ut meditantibus obstet.' 
Festinat calidus mulis gerulisque redemptor, 
torquet nunc lapidem, nunc ingens machina tignum, 
tristia robustis luctantur funera plaustris, 
hac rabiosa fugit canis, hac lutulenta ruit sus;    75 
i nunc et uersus tecum meditare canoros. 
 Scriptorum chorus omnis amat nemus et fugit urbem, 
rite cliens Bacchi somno gaudentis et umbra; 
tu me inter strepitus nocturnos atque diurnos 
uis canere et contracta sequi uestigia uatum?    80 
Ingenium, sibi quod uacuas desumpsit Athenas 
et studiis annos septem dedit insenuitque 
libris et curis, statua taciturnius exit 
plerumque et risu populum quatit: hic ego, rerum 
fluctibus in mediis et tempestatibus urbis,    85 
uerba lyrae motura sonum conectere digner? 
 Frater erat Romae consulti rhetor, ut alter 
alterius sermone meros audiret honores, 
Gracchus ut hic illi, foret huic ut Mucius ille. 
Qui minus argutos uexat furor iste poetas?    90 
Carmina compono, hic elegos, 'mirabile uisu 
caelatumque nouem Musis opus.' Aspice primum 
quanto cum fastu, quanto molimine circum 
spectemus uacuam Romanis uatibus aedem; 
mox etiam, si forte uacas, sequere et procul audi    95 
quid ferat et qua re sibi nectat uterque coronam. 
Caedimur et totidem plagis consumimus hostem, 
lento Samnites ad lumina prima duello. 
Discedo Alcaeus puncto illius; ille meo quis? 
Quis nisi Callimachus? Si plus adposcere uisus,    100 
fit Mimnermus et optiuo cognomine crescit. 
 Multa fero ut placem genus inritabile uatum, 
cum scribo et supplex populi suffragia capto; 
idem finitis studiis et mente recepta 
opturem patulas impune legentibus auris.    105 
 Ridentur mala qui componunt carmina; uerum 
gaudent scribentes et se uenerantur et ultro, 
si taceas, laudant quicquid scripsere beati. 
At qui legitimum cupiet fecisse poema, 
cum tabulis animum censoris sumet honesti;    110 
audebit, quaecumque parum splendoris habebunt 
et sine pondere erunt et honore indigna ferentur, 
uerba mouere loco, quamuis inuita recedant 
et uersentur adhuc inter penetralia Vestae; 
obscurata diu populo bonus eruet atque    115 
proferet in lucem speciosa uocabula rerum, 
quae priscis memorata Catonibus atque Cethegis 
nunc situs informis premit et deserta uetustas; 
adsciscet noua, quae genitor produxerit usus. 
Vehemens et liquidus puroque simillimus amni    120 
fundet opes Latiumque beabit diuite lingua; 
luxuriantia compescet, nimis aspera sano 
leuabit cultu, uirtute carentia tollet, 
ludentis speciem dabit et torquebitur, ut qui 
nunc Satyrum, nunc agrestem Cyclopa mouetur.    125 
 Praetulerim scriptor delirus inersque uideri, 
dum mea delectent mala me uel denique fallant, 
quam sapere et ringi. Fuit haud ignobilis Argis, 
qui se credebat miros audire tragoedos 
in uacuo laetus sessor plausorque theatro,    130 
cetera qui uitae seruaret munia recto 
more, bonus sane uicinus, amabilis hospes, 
comis in uxorem, posset qui ignoscere seruis 
et signo laeso non insanire lagoenae, 
posset qui rupem et puteum uitare patentem.    135 
Hic ubi cognatorum opibus curisque refectus 
expulit elleboro morbum bilemque meraco 
et redit ad sese: 'Pol, me occidistis, amici, 
non seruastis' ait, 'cui sic extorta uoluptas 
et demptus per uim mentis gratissimus error.'    140 
 Nimirum sapere est abiectis utile nugis, 
et tempestiuum pueris concedere ludum, 
ac non uerba sequi fidibus modulanda Latinis, 
sed uerae numerosque modosque ediscere uitae. 
 Quocirca mecum loquor haec tacitusque recordor:    145 
'Si tibi nulla sitim finiret copia lymphae, 
narrares medicis; quod, quanto plura parasti, 
tanto plura cupis, nulline faterier audes? 
Si uolnus tibi monstrata radice uel herba 
non fieret leuius, fugeres radice uel herba    150 
proficiente nihil curarier; audieras, cui 
rem di donarent, illi decedere prauam 
stultitiam, et cum sis nihilo sapientior, ex quo 
plenior es, tamen uteris monitoribus isdem? 
At si diuitiae prudentem reddere possent,    155 
si cupidum timidumque minus te, nempe ruberes, 
uiueret in terris te siquis auarior uno. 
 Si proprium est quod quis libra mercatus et aere est, 
quaedam, si credis consultis, mancipat usus, 
qui te pascit ager, tuus est, et uilicus Orbi,    160 
cum segetes occat tibi mox frumenta daturas, 
te dominum sentit. Das nummos, accipis uuam, 
pullos, oua, cadum temeti; nempe modo isto 
paulatim mercaris agrum, fortasse trecentis 
aut etiam supra nummorum milibus emptum.    165 
Quid refert, uiuas numerato nuper an olim? 
Emptor Aricini quoniam Veientis et arui 
emptum cenat holus, quamuis aliter putat, emptis 
sub noctem gelidam lignis calefactat aenum, 
sed uocat usque suum, qua populus adsita certis    170 
limitibus uicina refugit iurgia; tamquam 
sit proprium quicquam, puncto quod mobilis horae 
nunc prece, nunc pretio, nunc ui, nunc morte suprema 
permutet dominos et cedat in altera iura. 
Sic quia perpetuus nulli datur usus et heres    175 
heredem alterius uelut unda superuenit undam, 
quid uici prosunt aut horrea? Quid Calabris 
saltibus adiecti Lucani, si metit Orcus 
grandia cum paruis, non exorabilis auro? 
 Gemmas, marmor, ebur, Tyrrhena sigilla, tabellas,    180 
argentum, uestes Gaetulo murice tinctas 
sunt qui non habeant, est qui non curat habere. 
Cur alter fratrum cessare et ludere et ungui 
praeferat Herodis palmetis pinguibus, alter 
diues et inportunus ad umbram lucis ab ortu    185 
siluestrem flammis et ferro mitiget agrum, 
scit Genius, natale comes qui temperat astrum, 
naturae deus humanae, mortalis in unum 
quodque caput, uoltu mutabilis, albus et ater. 
 Vtar et ex modico, quantum res poscet, aceruo    190 
tollam, nec metuam quid de me iudicet heres, 
quod non plura datis inuenerit; et tamen idem 
scire uolam quantum simplex hilarisque nepoti 
discrepet et quantum discordet parcus auaro. 
Distat enim, spargas tua prodigus an neque sumptum    195 
inuitus facias neque plura parare labores, 
ac potius, puer ut festis Quinquatribus olim, 
exiguo gratoque fruaris tempore raptim. 
Pauperies inmunda domus procul absit; ego utrum 
naue ferar magna an parua, ferar unus et idem.    200 
Non agimur tumidis uelis Aquilone secundo; 
non tamen aduersis aetatem ducimus Austris, 
uiribus, ingenio, specie, uirtute, loco, re 
extremi primorum, extremis usque priores. 
 Non es auarus: abi. Quid? Cetera iam simul isto    205 
cum uitio fugere? Caret tibi pectus inani 
ambitione? Caret mortis formidine et ira? 
Somnia, terrores magicos, miracula, sagas, 
nocturnos lemures portentaque Thessala rides? 
Natalis grate numeras? Ignoscis amicis?    210 
Lenior et melior fis accedente senecta? 
Quid te exempta iuuat spinis de pluribus una? 
Viuere si recte nescis, decede peritis. 
Lusisti satis, edisti satis atque bibisti; 
tempus abire tibi est, ne potum largius aequo    215 
rideat et pulset lasciua decentius aetas.'
 

 
	 
		 Horace 
		 The Latin Library 
		 The Classics Page