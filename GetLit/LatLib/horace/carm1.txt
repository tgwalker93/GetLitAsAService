Horace: Odes I
		 
		 
		 
	 
	
 
 Q. HORATI FLACCI CARMINVM LIBER PRIMVS
 
 
 
 
 I 
 
 
Maecenas atauis edite regibus, 
o et praesidium et dulce decus meum, 
sunt quos curriculo puluerem Olympicum 
collegisse iuuat metaque feruidis 
euitata rotis palmaque nobilis    5 
terrarum dominos euehit ad deos; 
hunc, si mobilium turba Quiritium 
certat tergeminis tollere honoribus; 
illum, si proprio condidit horreo 
quicquid de Libycis uerritur areis.    10 
Gaudentem patrios findere sarculo 
agros Attalicis condicionibus 
numquam demoueas, ut trabe Cypria 
Myrtoum pauidus nauta secet mare. 
Luctantem Icariis fluctibus Africum    15 
mercator metuens otium et oppidi 
laudat rura sui; mox reficit rates 
quassas, indocilis pauperiem pati. 
Est qui nec ueteris pocula Massici 
nec partem solido demere de die    20 
spernit, nunc uiridi membra sub arbuto 
stratus, nunc ad aquae lene caput sacrae. 
Multos castra iuuant et lituo tubae 
permixtus sonitus bellaque matribus 
detestata. Manet sub Ioue frigido    25 
uenator tenerae coniugis inmemor, 
seu uisa est catulis cerua fidelibus, 
seu rupit teretis Marsus aper plagas. 
Me doctarum hederae praemia frontium 
dis miscent superis, me gelidum nemus    30 
Nympharumque leues cum Satyris chori 
secernunt populo, si neque tibias 
Euterpe cohibet nec Polyhymnia 
Lesboum refugit tendere barbiton. 
Quod si me lyricis uatibus inseres,    35 
sublimi feriam sidera uertice.
 

 

 
 II 
 

 
Iam satis terris niuis atque dirae 
grandinis misit Pater et rubente 
dextera sacras iaculatus arces 
  terruit Vrbem,
 

 
terruit gentis, graue ne rediret    5 
saeculum Pyrrhae noua monstra questae, 
omne cum Proteus pecus egit altos 
  uisere montis,
 

 
piscium et summa genus haesit ulmo, 
nota quae sedes fuerat columbis,    10 
et superiecto pauidae natarunt 
  aequore dammae.
 

 
Vidimus flauom Tiberim retortis 
litore Etrusco uiolenter undis 
ire deiectum monumenta regis    15 
  templaque Vestae,
 

 
Iliae dum se nimium querenti 
iactat ultorem, uagus et sinistra 
labitur ripa Ioue non probante 
  uxorius amnis.          20 
 

 
Audiet ciuis acuisse ferrum, 
quo graues Persae melius perirent, 
audiet pugnas uitio parentum 
  rara iuuentus.
 

 
Quem uocet diuum populus ruentis    25 
imperi rebus? Prece qua fatigent 
uirgines sanctae minus audientem 
  carmina Vestam?
 

 
Cui dabit partis scelus expiandi 
Iuppiter? Tandem uenias precamur,    30 
nube candentis umeros amictus, 
  augur Apollo,
 

 
siue tu mauis, Erycina ridens, 
quam Iocus circumuolat et Cupido, 
siue neglectum genus et nepotes    35 
  respicis, auctor,
 

 
heu nimis longo satiate ludo, 
quem iuuat clamor galeaeque leues, 
acer et Mauri peditis cruentum 
  uoltus in hostem,          40 
 

 
siue mutata iuuenem figura 
ales in terris imitaris, almae 
filius Maiae, patiens uocari 
  Caesaris ultor.
 

 
Serus in caelum redeas diuque    45 
laetus intersis populo Quirini, 
neue te nostris vitiis iniquum 
  ocior aura
 

 
tollat; hic magnos potius triumphos, 
hic ames dici pater atque princeps,    50 
neu sinas Medos equitare inultos 
  te duce, Caesar.
 

 

 
 III 
 

 
  Sic te diua potens Cypri, 
sic fratres Helenae, lucida sidera, 
  uentorumque regat pater 
obstrictis aliis praeter Iapyga, 
  nauis, quae tibi creditum    5 
debes Vergilium; finibus Atticis 
  reddas incolumem precor 
et serues animae dimidium meae. 
  Illi robur et aes triplex 
circa pectus erat, qui fragilem truci    10 
  commisit pelago ratem 
primus, nec timuit praecipitem Africum 
  decertantem Aquilonibus 
nec tristis Hyadas nec rabiem Noti, 
  quo non arbiter Hadriae    15 
maior, tollere seu ponere uolt freta. 
  Quem mortis timuit gradum 
qui siccis oculis monstra natantia, 
  qui uidit mare turbidum et 
infamis scopulos Acroceraunia?    20 
  Nequicquam deus abscidit 
prudens Oceano dissociabili 
  terras, si tamen impiae 
non tangenda rates transiliunt uada. 
  Audax omnia perpeti    25 
gens humana ruit per uetitum nefas; 
  audax Iapeti genus 
ignem fraude mala gentibus intulit; 
  post ignem aetheria domo 
subductum macies et noua febrium    30 
  terris incubuit cohors 
semotique prius tarda necessitas 
  leti corripuit gradum. 
Expertus uacuum Daedalus aera 
  pennis non homini datis;    35 
perrupit Acheronta Herculeus labor. 
  Nil mortalibus ardui est; 
caelum ipsum petimus stultitia neque 
  per nostrum patimur scelus 
iracunda Iouem ponere fulmina.    40 
 

 

 
 IV 
 

 
Soluitur acris hiems grata uice ueris et Fauoni 
  trahuntque siccas machinae carinas, 
ac neque iam stabulis gaudet pecus aut arator igni 
  nec prata canis albicant pruinis. 
Iam Cytherea choros ducit Venus imminente luna    5 
  iunctaeque Nymphis Gratiae decentes 
alterno terram quatiunt pede, dum grauis Cyclopum 
  Volcanus ardens uisit officinas. 
Nunc decet aut uiridi nitidum caput impedire myrto 
  aut flore, terrae quem ferunt solutae;    10 
nunc et in umbrosis Fauno decet immolare lucis, 
  seu poscat agna siue malit haedo. 
Pallida Mors aequo pulsat pede pauperum tabernas 
  regumque turris. O beate Sesti, 
uitae summa breuis spem nos uetat inchoare longam.    15 
  Iam te premet nox fabulaeque Manes 
et domus exilis Plutonia, quo simul mearis, 
  nec regna uini sortiere talis 
nec tenerum Lycidan mirabere, quo calet iuuentus 
  nunc omnis et mox uirgines tepebunt.    20 
 

 

 
 V 
 

 
Quis multa gracilis te puer in rosa 
perfusus liquidis urget odoribus 
  grato, Pyrrha, sub antro? 
  cui flauam religas comam,
 

 
simplex munditiis? Heu quotiens fidem    5 
mutatosque deos flebit et aspera 
  nigris aequora uentis 
  emirabitur insolens,
 

 
qui nunc te fruitur credulus aurea, 
qui semper uacuam, semper amabilem    10 
  sperat, nescius aurae 
  fallacis. Miseri, quibus
 

 
intemptata nites. Me tabula sacer 
uotiua paries indicat uuida 
  suspendisse potenti 
  uestimenta maris deo.    15 
 

 

 
 VI 
 

 
Scriberis Vario fortis et hostium 
uictor, Maeonii carminis alite, 
quam rem cumque ferox nauibus aut equis 
  miles te duce gesserit.
 

 
Nos, Agrippa, neque haec dicere nec grauem    5 
Pelidae stomachum cedere nescii, 
nec cursus duplicis per mare Vlixei 
  nec saeuam Pelopis domum
 

 
conamur, tenues grandia, dum pudor 
inbellisque lyrae Musa potens uetat    10 
laudes egregii Caesaris et tuas 
  culpa deterere ingeni.
 

 
Quis Martem tunica tectum adamantina 
digne scripserit aut puluere Troico 
nigrum Merionen aut ope Palladis    15 
  Tydiden superis parem?
 

 
Nos conuiuia, nos proelia uirginum 
sectis in iuuenes unguibus acrium 
cantamus, uacui siue quid urimur 
  non praeter solitum leues.    20 
 

 

 
 VII 
 

 
Laudabunt alii claram Rhodon aut Mytilenen 
  aut Ephesum bimarisue Corinthi 
moenia uel Baccho Thebas uel Apolline Delphos 
  insignis aut Thessala Tempe; 
sunt quibus unum opus est intactae Palladis urbem    5 
  carmine perpetuo celebrare et 
undique decerptam fronti praeponere oliuam; 
  plurimus in Iunonis honorem 
aptum dicet equis Argos ditesque Mycenas: 
  me nec tam patiens Lacedaemon    10 
nec tam Larisae percussit campus opimae 
  quam domus Albuneae resonantis 
et praeceps Anio ac Tiburni lucus et uda 
  mobilibus pomaria riuis. 
Albus ut obscuro deterget nubila caelo    15 
  saepe Notus neque parturit imbris 
perpetuo, sic tu sapiens finire memento 
  tristitiam uitaeque labores 
molli, Plance, mero, seu te fulgentia signis 
  castra tenent seu densa tenebit    20 
Tiburis umbra tui. Teucer Salamina patremque 
  cum fugeret, tamen uda Lyaeo 
tempora populea fertur uinxisse corona, 
  sic tristis affatus amicos: 
'Quo nos cumque feret melior fortuna parente,    25 
  ibimus, o socii comitesque. 
Nil desperandum Teucro duce et auspice Teucro: 
  certus enim promisit Apollo 
ambiguam tellure noua Salamina futuram. 
  O fortes peioraque passi 
mecum saepe uiri, nunc uino pellite curas;    30 
  cras ingens iterabimus aequor.'
 

 

 
 VIII 
 

 
  Lydia, dic, per omnis 
te deos oro, Sybarin cur properes amando 
  perdere, cur apricum 
oderit Campum, patiens pulueris atque solis, 
  cur neque militaris    5 
inter aequalis equitet, Gallica nec lupatis 
  temperet ora frenis. 
Cur timet flauum Tiberim tangere? Cur oliuum 
  sanguine uiperino 
cautius uitat neque iam liuida gestat armis    10 
  bracchia, saepe disco 
saepe trans finem iaculo nobilis expedito? 
  quid latet, ut marinae 
filium dicunt Thetidis sub lacrimosa Troia 
  funera, ne uirilis    15 
cultus in caedem et Lycias proriperet cateruas?
 

 

 
 IX 
 

 
Vides ut alta stet niue candidum 
Soracte nec iam sustineant onus 
  siluae laborantes geluque 
  flumina constiterint acuto?
 

 
Dissolue frigus ligna super foco    5 
large reponens atque benignius 
  deprome quadrimum Sabina, 
  o Thaliarche, merum diota.
 

 
 

 
Permitte diuis cetera, qui simul 
strauere uentos aequore feruido    10 
  deproeliantis, nec cupressi 
  nec ueteres agitantur orni.
 

 
Quid sit futurum cras, fuge quaerere, et 
quem fors dierum cumque dabit, lucro 
  adpone nec dulcis amores 
  sperne, puer, neque tu choreas,    15 
 

 
donec uirenti canities abest 
morosa. Nunc et Campus et areae 
  lenesque sub noctem susurri 
  composita repetantur hora,
 

 
nunc et latentis proditor intumo    20 
gratus puellae risus ab angulo 
  pignusque dereptum lacertis 
  aut digito male pertinaci.
 

 

 
 X 
 

 
Mercuri, facunde nepos Atlantis, 
qui feros cultus hominum recentum 
uoce formasti catus et decorae 
  more palaestrae,
 

 
te canam, magni Iouis et deorum    5 
nuntium curuaeque lyrae parentem, 
callidum quicquid placuit iocoso 
  condere furto.
 

 
Te, boues olim nisi reddidisses 
per dolum amotas, puerum minaci    10 
uoce dum terret, uiduus pharetra 
  risit Apollo.
 

 
Quin et Atridas duce te superbos 
Ilio diues Priamus relicto 
Thessalosque ignis et iniqua Troiae    15 
  castra fefellit.
 

 
Tu pias laetis animas reponis 
sedibus uirgaque leuem coerces 
aurea turbam, superis deorum 
  gratus et imis.    20 
 

 

 
 XI 
 

 
Tu ne quaesieris (scire nefas) quem mihi, quem tibi 
finem di dederint, Leuconoe, nec Babylonios 
temptaris numeros. Vt melius quicquid erit pati! 
Seu pluris hiemes seu tribuit Iuppiter ultimam, 
quae nunc oppositis debilitat pumicibus mare    5 
Tyrrhenum, sapias, uina liques et spatio breui 
spem longam reseces. Dum loquimur, fugerit inuida 
aetas: carpe diem, quam minimum credula postero.
 

 

 
 XII 
 

 
Quem uirum aut heroa lyra uel acri 
tibia sumis celebrare, Clio? 
Quem deum? Cuius recinet iocosa 
  nomen imago
 

 
aut in umbrosis Heliconis oris    5 
aut super Pindo gelidoue in Haemo? 
Vnde uocalem temere insecutae 
  Orphea siluae
 

 
arte materna rapidos morantem 
fluminum lapsus celerisque uentos,    10 
blandum et auritas fidibus canoris 
  ducere quercus.
 

 
Quid prius dicam solitis parentis 
laudibus, qui res hominum ac deorum, 
qui mare ac terras uariisque mundum    15 
  temperat horis?
 

 
Vnde nil maius generatur ipso 
nec uiget quicquam simile aut secundum; 
proximos illi tamen occupabit 
  Pallas honores.    20 
 

 
Proeliis audax, neque te silebo, 
Liber, et saeuis inimica uirgo 
beluis, nec te, metuende certa 
  Phoebe sagitta.
 

 
Dicam et Alciden puerosque Ledae,    25 
hunc equis, illum superare pugnis 
nobilem; quorum simul alba nautis 
  stella refulsit,
 

 
defluit saxis agitatus umor, 
concidunt uenti fugiuntque nubes    30 
et minax, quod sic uoluere, ponto 
  unda recumbit.
 

 
Romulum post hos prius an quietum 
Pompili regnum memorem, an superbos 
Tarquini fasces, dubito, an Catonis    35 
  nobile letum.
 

 
Regulum et Scauros animaeque magnae 
prodigum Paulum superante Poeno 
gratus insigni referam Camena 
  Fabriciumque.    40 
 

 
Hunc et incomptis Curium capillis 
utilem bello tulit et Camillum 
saeua paupertas et auitus apto 
  cum lare fundus.
 

 
Crescit occulto uelut arbor aeuo    45 
fama Marcelli; micat inter omnis 
Iulium sidus, uelut inter ignis 
  luna minores.
 

 
Gentis humanae pater atque custos, 
orte Saturno, tibi cura magni    50 
Caesaris fatis data: tu secundo 
  Caesare regnes.
 

 
Ille seu Parthos Latio imminentis 
egerit iusto domitos triumpho 
siue subiectos Orientis orae    55 
  Seras et Indos,
 

 
te minor laetum reget aequus orbem: 
tu graui curru quaties Olympum, 
tu parum castis inimica mittes 
  fulmina lucis.    60 
 

 

 
 XIII 
 

 
  Cum tu, Lydia, Telephi 
ceruicem roseam, cerea Telephi 
  laudas bracchia, uae, meum 
feruens difficili bile tumet iecur. 
  Tunc nec mens mihi nec color 
certa sede manet, umor et in genas    5 
  furtim labitur, arguens 
quam lentis penitus macerer ignibus. 
  Vror, seu tibi candidos 
turparunt umeros inmodicae mero    10 
  rixae, siue puer furens 
inpressit memorem dente labris notam. 
  Non, si me satis audias, 
speres perpetuum dulcia barbare 
  laedentem oscula, quae Venus    15 
quinta parte sui nectaris imbuit. 
  Felices ter et amplius 
quos inrupta tenet copula nec malis 
  diuolsus querimoniis 
suprema citius soluet amor die.    20 
 

 

 
 XIV 
 

 
O nauis, referent in mare te noui 
fluctus. O quid agis? Fortiter occupa 
  portum. Nonne uides ut 
  nudum remigio latus,
 

 
et malus celeri saucius Africo    5 
antemnaque gemant ac sine funibus 
  uix durare carinae 
  possint imperiosius
 

 
aequor? Non tibi sunt integra lintea, 
non di, quos iterum pressa uoces malo.    10 
  Quamuis Pontica pinus, 
  siluae filia nobilis,
 

 
iactes et genus et nomen inutile: 
nil pictis timidus nauita puppibus 
  fidit. Tu, nisi uentis    15 
  debes ludibrium, caue.
 

 
Nuper sollicitum quae mihi taedium, 
nunc desiderium curaque non leuis, 
  interfusa nitentis 
  uites aequora Cycladas.    20 
 

 

 
 XV 
 

 
Pastor cum traheret per freta nauibus 
Idaeis Helenen perfidus hospitam, 
ingrato celeris obruit otio 
  uentos ut caneret fera
 

 
Nereus fata: 'Mala ducis aui domum    5 
quam multo repetet Graecia milite, 
coniurata tuas rumpere nuptias 
  et regnum Priami uetus.
 

 
Heu, heu, quantus equis, quantus adest uiris 
sudor! Quanta moues funera Dardanae    10 
genti! Iam galeam Pallas et aegida 
  currusque et rabiem parat.
 

 
Nequicquam Veneris praesidio ferox 
pectes caesariem grataque feminis 
inbelli cithara carmina diuides;    15 
  nequicquam thalamo grauis
 

 
hastas et calami spicula Cnosii 
uitabis strepitumque et celerem sequi 
Aiacem: tamen, heu serus, adulteros 
  crines puluere collines.
 

 
Non Laertiaden, exitium tuae    20 
gentis, non Pylium Nestora respicis? 
Vrgent inpauidi te Salaminius 
  Teucer, te Sthenelus sciens
 

 
pugnae, siue opus est imperitare equis,    25 
non auriga piger; Merionen quoque 
nosces. Ecce furit te reperire atrox 
  Tydides melior patre,
 

 
quem tu, ceruus uti uallis in altera 
uisum parte lupum graminis inmemor,    30 
sublimi fugies mollis anhelitu, 
  non hoc pollicitus tuae.
 

 
Iracunda diem proferet Ilio 
matronisque Phrygum classis Achillei; 
post certas hiemes uret Achaicus    35 
  ignis Iliacas domos.'
 

 

 
 XVI 
 

 
O matre pulchra filia pulchrior, 
quem criminosis cumque uoles modum 
  pones iambis, siue flamma 
  siue mari libet Hadriano.
 

 
Non Dindymene, non adytis quatit    5 
mentem sacerdotum incola Pythius, 
  non Liber aeque, non acuta 
  sic geminant Corybantes aera,
 

 
tristes ut irae, quas neque Noricus 
deterret ensis nec mare naufragum    10 
  nec saeuus ignis nec tremendo 
  Iuppiter ipse ruens tumultu.
 

 
Fertur Prometheus addere principi 
limo coactus particulam undique 
  desectam et insani leonis 
  uim stomacho apposuisse nostro.    15 
 

 
Irae Thyesten exitio graui 
strauere et altis urbibus ultimae 
  stetere causae, cur perirent 
  funditus inprimeretque muris    20 
 

 
hostile aratrum exercitus insolens. 
Conpesce mentem: me quoque pectoris 
  temptauit in dulci iuuenta 
  feruor et in celeres iambos
 

 
misit furentem. Nunc ego mitibus    25 
mutare quaero tristia, dum mihi 
  fias recantatis amica 
  opprobriis animumque reddas.
 

 

 
 XVII 
 

 
Velox amoenum saepe Lucretilem 
mutat Lycaeo Faunus et igneam 
  defendit aestatem capellis 
  usque meis pluuiosque uentos.
 

 
Inpune tutum per nemus arbutos    5 
quaerunt latentis et thyma deuiae 
  olentis uxores mariti 
  nec uiridis metuunt colubras
 

 
nec Martialis haediliae lupos, 
utcumque dulci, Tyndari, fistula    10 
  ualles et Vsticae cubantis 
  leuia personuere saxa.
 

 
Di me tuentur, dis pietas mea 
et Musa cordi est. Hic tibi copia 
  manabit ad plenum benigno 
  ruris honorum opulenta cornu;    15 
 

 
hic in reducta ualle Caniculae 
uitabis aestus et fide Teia 
  dices laborantis in uno 
  Penelopen uitreamque Circen;    20 
 

 
hic innocentis pocula Lesbii 
duces sub umbra nec Semeleius 
  cum Marte confundet Thyoneus 
  proelia nec metues proteruum
 

 
suspecta Cyrum, ne male dispari    25 
incontinentis iniciat manus 
  et scindat haerentem coronam 
  crinibus inmeritamque uestem.
 

 

 
 XVIII 
 

 
Nullam, Vare, sacra uite prius seueris arborem 
circa mite solum Tiburis et moenia Catili; 
siccis omnia nam dura deus proposuit neque 
mordaces aliter diffugiunt sollicitudines. 
Quis post uina grauem militiam aut pauperiem crepat?    5 
Quis non te potius, Bacche pater, teque decens Venus? 
Ac ne quis modici transiliat munera Liberi, 
Centaurea monet cum Lapithis rixa super mero 
debellata, monet Sithoniis non leuis Euhius, 
cum fas atque nefas exiguo fine libidinum    10 
discernunt auidi. Non ego te, candide Bassareu, 
inuitum quatiam nec uariis obsita frondibus 
sub diuum rapiam. Saeua tene cum Berecyntio 
cornu tympana, quae subsequitur caecus amor sui 
et tollens uacuum plus nimio gloria uerticem    15 
arcanique fides prodiga, perlucidior uitro.
 

 

 
 XIX 
 

 
  Mater saeua Cupidinum 
Thebanaeque iubet me Semelae puer 
  et lasciua Licentia 
finitis animum reddere amoribus. 
  Vrit me Glycerae nitor    5 
splendentis Pario marmore purius; 
  urit grata proteruitas 
et uoltus nimium lubricus aspici. 
  In me tota ruens Venus 
Cyprum deseruit, nec patitur Scythas    10 
  aut uersis animosum equis 
Parthum dicere nec quae nihil attinent. 
  Hic uiuum mihi caespitem, hic 
uerbenas, pueri, ponite turaque 
  bimi cum patera meri: 
mactata ueniet lenior hostia.    15 
 

 

 
 XX 
 

 
Vile potabis modicis Sabinum 
cantharis, Graeca quod ego ipse testa 
conditum leui, datus in theatro 
  cum tibi plausus,
 

 
care Maecenas eques, ut paterni    5 
fluminis ripae simul et iocosa 
redderet laudes tibi Vaticani 
  montis imago.
 

 
Caecubum et prelo domitam Caleno 
tu bibes uuam; mea nec Falernae    10 
temperant uites neque Formiani 
  pocula colles.
 

 

 
 XXI 
 

 
Dianam tenerae dicite uirgines, 
intonsum, pueri, dicite Cynthium 
  Latonamque supremo 
  dilectam penitus Ioui;
 

 
uos laetam fluuiis et nemorum coma,    5 
quaecumque aut gelido prominet Algido, 
  nigris aut Erymanthi 
  siluis aut uiridis Gragi;
 

 
uos Tempe totidem tollite laudibus 
natalemque, mares, Delon Apollinis    10 
  insignemque pharetra 
  fraternaque umerum lyra.
 

 
Hic bellum lacrimosum, hic miseram famem 
pestemque a populo et principe Caesare in 
  Persas atque Britannos 
  uestra motus aget prece.    15 
 

 

 
 XXII 
 

 
Integer uitae scelerisque purus 
non eget Mauris iaculis neque arcu 
nec uenenatis grauida sagittis, 
  Fusce, pharetra,
 

 
siue per Syrtis iter aestuosas    5 
siue facturus per inhospitalem 
Caucasum uel quae loca fabulosus 
  lambit Hydaspes.
 

 
Namque me silua lupus in Sabina, 
dum meam canto Lalagem et ultra    10 
terminum curis uagor expeditis, 
  fugit inermem,
 

 
quale portentum neque militaris 
Daunias latis alit aesculetis 
nec Iubae tellus generat, leonum    15 
  arida nutrix.
 

 
Pone me pigris ubi nulla campis 
arbor aestiua recreatur aura, 
quod latus mundi nebulae malusque 
  Iuppiter urget;    20 
 

 
pone sub curru nimium propinqui 
solis in terra domibus negata: 
dulce ridentem Lalagen amabo, 
  dulce loquentem.
 

 

 
 XXIII 
 

 
Vitas inuleo me similis, Chloe, 
quaerenti pauidam montibus auiis 
  matrem non sine uano 
  aurarum et siluae metu.
 

 
Nam seu mobilibus ueris inhorruit    5 
aduentus folliis, seu uirides rubum 
  dimouere lacertae, 
  et corde et genibus tremit.
 

 
Atqui non ego te, tigris ut aspera 
Gaetulusue leo, frangere persequor:    10 
  tandem desine matrem 
  tempestiua sequi uiro.
 

 

 
 XXIV 
 

 
Quis desiderio sit pudor aut modus 
tam cari capitis? Praecipe lugubris 
cantus, Melpomene, cui liquidam pater 
  uocem cum cithara dedit.
 

 
Ergo Quintilium perpetuus sopor    5 
urget? Cui Pudor et Iustitiae soror, 
incorrupta Fides, nudaque Veritas 
  quando ullum inueniet parem?
 

 
Multis ille bonis flebilis occidit, 
nulli flebilior quam tibi, Vergili.    10 
Tu frustra pius, heu, non ita creditum 
  poscis Quintilium deos.
 

 
Quid si Threicio blandius Orpheo 
auditam moderere arboribus fidem? 
Num uanae redeat sanguis imagini,    15 
  quam uirga semel horrida,
 

 
non lenis precibus fata recludere, 
nigro compulerit Mercurius gregi? 
durum: sed leuius fit patientia 
  quicquid corrigere est nefas.    20 
 

 

 
 XXV 
 

 
Parcius iunctas quatiunt fenestras 
iactibus crebris iuuenes proterui 
nec tibi somnos adimunt amatque 
  ianua limen,
 

 
quae prius multum facilis mouebat    5 
cardines. Audis minus et minus iam: 
'Me tuo longas pereunte noctes, 
  Lydia, dormis?'
 

 
Inuicem moechos anus arrogantis 
flebis in solo leuis angiportu    10 
Thracio bacchante magis sub 
  interlunia uento,
 

 
cum tibi flagrans amor et libido, 
quae solet matres furiare equorum, 
saeuiet circa iecur ulcerosum    15 
  non sine questu,
 

 
laeta quod pubes hedera uirenti 
gaudeat pulla magis atque myrto, 
aridas frondes hiemis sodali 
  dedicet Euro.    20 
 

 

 
 XXVI 
 

 
Musis amicus tristitiam et metus 
tradam proteruis in mare Creticum 
  portare uentis, quis sub Arcto 
  rex gelidae metuatur orae,
 

 
quid Tiridaten terreat, unice    5 
securus. O quae fontibus integris 
  gaudes, apricos necte flores, 
  necte meo Lamiae coronam,
 

 
Piplea dulcis. Nil sine te mei 
prosunt honores; hunc fidibus nouis,    10 
  hunc Lesbio sacrare plectro 
  teque tuasque decet sorores.
 

 

 
 XXVII 
 

 
Natis in usum laetitiae scyphis 
pugnare Thracum est; tollite barbarum 
  morem uerecundumque Bacchum 
  sanguineis prohibete rixis.
 

 
Vino et lucernis Medus acinaces    5 
immane quantum discrepat; impium 
  lenite clamorem, sodales, 
  et cubito remanete presso.
 

 
Voltis seueri me quoque sumere 
partem Falerni? Dicat Opuntiae    10 
  frater Megyllae quo beatus 
  uolnere, qua pereat sagitta.
 

 
Cessat uoluntas? Non alia bibam 
mercede. Quae te cumque domat Venus 
  non erubescendis adurit 
  ignibus ingenuoque semper    15 
 

 
amore peccas. Quicquid habes, age, 
depone tutis auribus. A! miser, 
  quanta laborabas Charybdi, 
  digne puer meliore flamma.    20 
 

 
Quae saga, quis te soluere Thessalis 
magus uenenis, quis poterit deus? 
  uix inligatum te triformi 
  Pegasus expediet Chimaera.
 

 

 
 XXVIII 
 

 
Te maris et terrae numeroque carentis harenae 
  mensorem cohibent, Archyta, 
pulueris exigui prope latum parua Matinum 
  munera nec quicquam tibi prodest 
aerias temptasse domos animoque rotundum    5 
  percurrisse polum morituro. 
Occidit et Pelopis genitor, conuiua deorum, 
  Tithonusque remotus in auras 
et Iouis arcanis Minos admissus habentque 
  Tartara Panthoiden iterum Orco    10 
demissum, quamuis clipeo Troiana refixo 
  tempora testatus nihil ultra 
neruos atque cutem morti concesserat atrae, 
  iudice te non sordidus auctor 
naturae uerique. Sed omnis una manet nox    15 
  et calcanda semel uia leti. 
Dant alios Furiae toruo spectacula Marti, 
  exitio est auidum mare nautis; 
mixta senum ac iuuenum densentur funera, nullum 
  saeua caput Proserpina fugit.    20 
Me quoque deuexi rapidus comes Orionis 
  Illyricis Notus obruit undis. 
At tu, nauta, uagae ne parce malignus harenae 
  ossibus et capiti inhumato 
particulam dare: sic, quodcumque minabitur Eurus    25 
  fluctibus Hesperiis, Venusinae 
plectantur siluae te sospite multaque merces, 
  unde potest, tibi defluat aequo 
ab Ioue Neptunoque sacri custode Tarenti. 
  Neglegis inmeritis nocituram 
postmodo te natis fraudem committere? Fors et    30 
  debita iura uicesque superbae 
te maneant ipsum: precibus non linquar inultis 
  teque piacula nulla resoluent. 
Quamquam festinas, non est mora longa; licebit    35 
  iniecto ter puluere curras.
 

 

 
 XXIX 
 

 
Icci, beatis nunc Arabum inuides 
gazis et acrem militiam paras 
  non ante deuictis Sabaeae 
  regibus horribilique Medo
 

 
nectis catenas? Quae tibi uirginum    5 
sponso necato barbara seruiet? 
  puer quis ex aula capillis 
  ad cyathum statuetur unctis,
 

 
doctus sagittas tendere Sericas 
arcu paterno? Quis neget arduis    10 
  pronos relabi posse riuos 
  montibus et Tiberim reuerti,
 

 
cum tu coemptos undique nobilis 
libros Panaeti Socraticam et domum 
  mutare loricis Hiberis, 
  pollicitus meliora, tendis?    15 
 

 

 
 XXX 
 

 
O Venus regina Cnidi Paphique, 
sperne dilectam Cypron et uocantis 
ture te multo Glycerae decoram 
  transfer in aedem.
 

 
Feruidus tecum puer et solutis    5 
Gratiae zonis properentque Nymphae 
et parum comis sine te Iuuentas 
  Mercuriusque.
 

 

 
 XXXI 
 

 
Quid dedicatum poscit Apollinem 
uates? Quid orat, de patera nouum 
  fundens liquorem? Non opimae 
  Sardiniae segetes feraces,
 

 
non aestuosae grata Calabriae    5 
armenta, non aurum aut ebur Indicum, 
  non rura, quae Liris quieta 
  mordet aqua taciturnus amnis.
 

 
Premant Calena falce quibus dedit 
Fortuna uitem, diues et aureis    10 
  mercator exsiccet culillis 
  uina Syra reparata merce,
 

 
dis carus ipsis, quippe ter et quater 
anno reuisens aequor Atlanticum 
  inpune: me pascust oliuae, 
  me cichorea leuesque maluae.    15 
 

 
Frui paratis et ualido mihi, 
Latoe, dones, at, precor, integra 
  cum mente, nec turpem senectam 
  degere nec cithara carentem.    20 
 

 

 
 XXXII 
 

 
Poscimur. Si quid uacui sub umbra 
lusimus tecum, quod et hunc in annum 
uiuat et pluris, age, dic Latinum, 
  barbite, carmen,
 

 
Lesbio primum modulate ciui,    5 
qui, ferox bello, tamen inter arma, 
siue iactatam religarat udo 
  litore nauem,
 

 
Liberum et Musas Veneremque et illi 
semper haerentem puerum canebat    10 
et Lycum nigris oculis nigroque 
  crine decorum.
 

 
O decus Phoebi et dapibus supremi 
grata testudo Iouis, o laborum 
dulce lenimen, mihi cumque salue    15 
  rite uocanti.
 

 

 
 XXXIII 
 

 
Albi, ne doleas plus nimio memor 
inmitis Glycerae neu miserabilis 
descantes elegos, cur tibi iunior 
  laesa praeniteat fide.
 

 
Insignem tenui fronte Lycorida    5 
Cyri torret amor, Cyrus in asperam 
declinat Pholoen: sed prius Apulis 
  iungentur capreae lupis
 

 
quam turpi Pholoe peccet adultero. 
Sic uisum Veneri, cui placet imparis    10 
formas atque animos sub iuga aenea 
  saeuo mittere cum ioco.
 

 
Ipsum me melior cum peteret Venus, 
grata detinuit compede Myrtale 
libertina, fretis acrior Hadriae    15 
  curuantis Calabros sinus.
 

 

 
 XXXIV 
 

 
Parcus deorum cultor et infrequens, 
insanientis dum sapientiae 
  consultus erro, nunc retrorsum 
  uela dare atque iterare cursus
 

 
cogor relictos: namque Diespiter    5 
igni corusco nubila diuidens 
  plerumque, per purum tonantis 
  egit equos uolucremque currum,
 

 
quo bruta tellus et uaga flumina, 
quo Styx et inuisi horrida Taenari    10 
  sedes Atlanteusque finis 
  concutitur. Valet ima summis
 

 
mutare et insignem attenuat deus, 
obscura promens; hinc apicem rapax 
  Fortuna cum stridore acuto 
  sustulit, hic posuisse gaudet.    15 
 

 

 
 XXXV 
 

 
O diua, gratum quae regis Antium, 
praesens uel imo tollere de gradu 
  mortale corpus uel superbos 
  uertere funeribus triumphos,
 

 
te pauper ambit sollicita prece    5 
ruris colonus, te dominam aequoris 
  quicumque Bythyna lacessit 
  Carpathium pelagus carina.
 

 
Te Dacus asper, te profugi Scythae, 
urbesque gentesque et Latium ferox    10 
  regumque matres barbarorum et 
  purpurei metuunt tyranni,
 

 
iniurioso ne pede proruas 
stantem columnam, neu populus frequens 
  ad arma cessantis, ad arma 
  concitet imperiumque frangat.    15 
 

 
Te semper anteit serua Necessitas, 
clauos trabalis et cuneos manu 
  gestans aena nec seuerus 
  uncus abest liquidumque plumbum;    20 
 

 
te Spes et albo rara Fides colit 
uelata panno nec comitem abnegat, 
  utcumque mutata potentis 
  ueste domos inimica linquis;
 

 
at uolgus infidum et meretrix retro    25 
periura cedit, diffugiunt cadis 
  cum faece siccatis amici, 
  ferre iugum pariter dolosi.
 

 
Serues iturum Caesarem in ultimos 
orbis Britannos et iuuenum recens    30 
  examen Eois timendum 
  partibus Oceanoque rubro.
 

 
Heu heu, cicatricum et sceleris pudet 
fratrumque. Quid nos dura refugimus 
  aetas, quid intactum nefasti 
  liquimus? Vnde manum iuuentus    35 
 

 
metu deorum continuit? Quibus 
pepercit aris? O utinam noua 
  incude diffingas retusum in 
  Massagetas Arabasque ferrum!    40 
 

 

 
 XXXVI 
 

 
  Et ture et fidibus iuuat 
placare et uituli sanguini debito 
  custodes Numidae deos, 
qui nunc Hesperia sospes ab ultima 
  caris multa sodalibus,    5 
nulli plura tamen diuidit oscula 
  quam dulci Lamiae, memor 
actae non alio rege puertiae 
  mutataeque simul togae. 
Cressa ne careat pulchra dies nota    10 
  neu promptae modus amphorae 
neu morem in Salium sit requies pedum 
  neu multi Damalis meri 
Bassum Threicia uincat amystide 
  neu desint epulis rosae    15 
neu uiuax apium neu breue lilium. 
  Omnes in Damalin putres 
deponent oculos nec Damalis nouo 
  diuelletur adultero 
lasciuis hederis ambitiosior.    20 
 

 

 
 XXXVII 
 

 
Nunc est bibendum, nunc pede libero 
pulsanda tellus, nunc Saliaribus 
  ornare puluinar deorum 
  tempus erat dapibus, sodales.
 

 
Antehac nefas depromere Caecubum    5 
cellis auitis, dum Capitolio 
  regina dementis ruinas 
  funus et imperio parabat
 

 
contaminato cum grege turpium 
morbo uirorum, quidlibet impotens    10 
  sperare fortunaque dulci 
  ebria. Sed minuit furorem
 

 
uix una sospes nauis ab ignibus, 
mentemque lymphatam Mareotico 
redegit in ueros timores    15 
  Caesar, ab Italia uolantem
 

 
remis adurgens, accipiter uelut 
mollis columbas aut leporem citus 
  uenator in campis niualis 
  Haemoniae, daret ut catenis    20 
 

 
fatale monstrum. Quae generosius 
perire quaerens nec muliebriter 
  expauit ensem nec latentis 
  classe cita reparauit oras,
 

 
ausa et iacentem uisere regiam    25 
uoltu sereno, fortis et asperas 
  tractare serpentes, ut atrum 
  corpore conbiberet uenenum,
 

 
deliberata morte ferocior: 
saeuis Liburnis scilicet inuidens    30 
  priuata deduci superbo, 
  non humilis mulier, triumpho.
 

 

 
 XXXVIII 
 

 
Persicos odi, puer, apparatus, 
displicent nexae philyra coronae, 
mitte sectari, rosa quo locorum 
  sera moretur.
 

 
Simplici myrto nihil adlabores    5 
sedulus, curo: neque te ministrum 
dedecet myrtus neque me sub arta 
  uite bibentem.
 

 
	 
		 Horace 
		 The Latin Library 
		 The Classics Page