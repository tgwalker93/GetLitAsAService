Melanchthon: The Augsburg Confession
		 

		 
		 
	 
	
 

 THE CONFESSION OF FAITH: WHICH WAS SUBMITTED TO HIS IMPERIAL MAJESTY CHARLES V AT THE DIET OF AUGSBURG IN THE YEAR 1530 
Philip Melanchthon, 1497-1560 

 

 
 
 
 Preface 
 Articles of Faith and Doctrine 
 Article 1, God 
 Article 2, Original Sin 
 Article 3, The Son of God 
 Article 4, Justification 
 Article 5, The Office of the Ministry 
 Article 6, The New Obedience 
 Article 7, The Church 
 Article 8, What the Church Is 
 Article 9, Baptism 
 Article 10, The Holy Supper of Our Lord 
 Article 11, Confession 
 Article 12, Repentance 
 Article 13, The Use of the Sacraments 
 Article 14, Order in theChurch 
 Article 15, Church Usages 
 Article 16, Civil Government 
 Article 17, The Return of Christ to Judgment 
 Article 18, Freedom of the Will 
 Article 19, The Cause of Sin 
 Article 20, Faith and Good Works 
 Article 21, The Cult of the Saints 
 Articles about Matters in Dispute 
 Article 22, Both Kinds in the Sacrament 
 Article 23, The Marriage of Priests 
 Article 24, The Mass 
 Article 25, Confession 
 Article 26, The Distinction of Foods 
 Article 27, Monastic Vows 
 Article 28, The Power of Bishops 
 Epilogus 
 
 

 

 
 
 

 

  [1] Invictissime Imperator, Caesar Auguste, domine clementissime.
  Quum Vestra Caesarea Maiestas indixerit conventum Imperii
  Augustae, ut deliberetur de auxiliis contra Turcam, atroccissimum,
  haereditaium atque veterem Christiani nominis ac religionis
  hostem, quomodo illiuis scilicet furori et conatbisu durabili et
  perpetuo belli apparaturesisite possit,
 

 

  [2] deinde et de dissensionibus in causa nostrae sanctae religionis
  et Christianae fidei, et ut in hac causa religionis partium
  opiniones ac sententiae inter sese in caritate, lenitate et
  mansuetudine mutua audiantur coram, intelligantur et ponderentur,
  ut illis,
 

 

  [3] quae utrimque in Scripturis secus tractata aut intellecta sunt,
  sepositis et correctis, re illae ad unam simplicem veritatem et
  Christianam concordiam componantur et reducantur;
 

 

  [4] ut de cetero a nobis una, sincera et vera religio colatur et
  servetur, ut, quemadmodum sub uno Christo sumus et militamus, ita
  in una etiam ecclesia Christiana in unitate et concordia vivere
  possimus;
   Quumque nos infra scripti Elector et Principes cum aliis,
 

 

  [5] qui nobis coniuncti sunt, perinde ut alii Electores et Principes
  et Status ad praedicta [*praefata] comitia evocati sumus [simus],
  ut Caesareo mandato abedienter obsequeremur, mature venimus
  Augustam et, quod citra iactantiam dictum voumus, inter primos
  affuimus.
 

 

  [6] Quum igitur V.C.M. Electoribus, Principibus et aliis Statibus
  Imperii etiam hic Augustae sub ipsa initia horum comitiorum inter
  cetera proponi fecerit, quod singuli status imperii vigore Caesarei
  edicti suam opinionem et senteniam in Germanica et Latina lingua
  proponere debeant atque offere;
 

 

  [7] et habita deliberatione proxima feria quarta rursum responsum
  est, V.C.M. nos proxima feria sexta artiulos nostrae confessionis
  pro nostra parte oblaturos esse: ideo, ut V.C.M. voluntati
  obsequamur,
 

 

  [8] offerimus in hac religionis causa nostrorum concionatorum et
  nostram confessionem, cuiusmodi doctrinam ex Scripturis Sanctis et
  puro Verbo Bei hactenus illi in nostris terris, ducatibus,
  ditionibus et urbibus tradiderint ac in ecclesiis tractaverint.
 

 

  [9] Quodsi et ceteri Electores, Principes ac Status Imperii
  similibus scriptis, Latinis scilicet et Germanicis, iuxta
  praedictam Caesaream propositionem suas opiniones in hac causa
  relgionis produxerint:
 

 

  [10] hic nos coram V.C.M. tanquam domino nostro clementissimo
  paratos offerimus, nos cum praefatis Principibus et amicis nostris
  de tolerabilibus modis ac viis amice conferre, ut quantum honeste
  fieri potest, conveniamus, et re inter nos, partes, citra odiosam
  contentionem pacifice agitata, Deo dante, dissensio dirimatur et ad
  unam veram concordem religinem reducatur;
 

 

  [11] sicut omnes sub uno Christo sumus et militamus et unum Christum
  confiteri debemus, iuxta tenorem edicti V.C.M., et omnia ad
  veritatem Dei perducantur, id quod ardentissimis votis a Deo
  petimus.
 

 

  [12] Si autem, quod ad ceteros Electores, Principes et Status, ut
  partem alteram, attinet, haec tractatio causae relgionis eo modo,
  quo V. C. M. agendam et tractandam sapienter duxit, scilicet cum
  tali mutua praesentatione scripturm ac sedata collatione inter nos
  non processerit, nec aliquo fructu facta fuerit:
 

 

  [13] nos quidem testatum clare relinquimus, hic nihil nos, quod ad
  Christianam concordiam (quae cum Deo et bona conscientia fieri
  possit) conciliandum conducere queat, ullo modo detrectare;
 

 

  [14] quemadmodum et V. C. M., deinde et ceteri Electores et Status
  Imperii et omnes, quicunque sincero relgionis amore ac studio
  tenentur, quicunque hanc causam aequo animo audituri sunt, ex hac
  nostra es nostrorum confessione hoc clementer cognoscere et
  intelligere dignabuntur.
 

 

  [15] Quum etiam V. C. M. Electoribus, Principibus et reliquis
  Statibus Imperii non una vice, sed saepe clementer significaverit
  et in comitiis Spirensibus, quae anno Domini cet. XXVI. habita sunt,
  ex data et praescripta forma Vestrae Caesareae instructionis et
  comissionis recitrari et publice praelegi fecerit:
 

 

  [16] V. M. in hoc negotio relgionis ex causis certis, quae V. M.
  nomine allegatae sunt, non velle quidquam determinare, nec
  concludere posse, se apud Pontificem Romanum pro officio V. C. M.
  diligenter daturam operam de congregando concilio generali.
 

 

  [17] Quemadmodum idem latius expositum est ante annum in publico
  proximo conventu, qui Spirae congregatus fuit.
 

 

  [18] Ubi V. C. M. per Dominum Ferdinandum, Bohemiae et Ungariae
  Regem, amincum et dominum clementem nostrum, deinde per Oratorem et
  Commissarios Caesareos haec inter cetera proponi fecit, quod
  V. C. M. intellexisset et expendisset Locum-tenentis V. C. M. in
  Imperio et Praesidentis et Consiliariorum in regimine et Legatorum
  ab aliis Statibus, qui Ratisbonae convenerant,
 

 

  [19] deliberationem de concilio congregando, et quod iudicaret etiam
  V. C. M. utile esse, ut congregaretur concilium, et quia causae,
  quae tum tractabantur inter V. C. M. et Romanum Pontificem, vicinae
  essent concordiae et Christianae reconciliationi, non dubitaret
  V. C. M., quin Romanus Pontifex adduci posset ad habendum generale
  concilium:
 

 

  [20] ideo significabat se V. C. M. operam daturam, ut praefatus
  pontifex maximus una cum V. C. M. tale generale concilium primo
  quoque tempore emissis litteris publicandum congregare consentiret.
 

 

  [21] In eventum ergo talem, quod in causa religionis dissensiones
  inter nos et partes amice et in caritate non fuerint compositae,
  tunc coram V. C. M. hic in omni obedientia nos offerimus ex
  superabundanti comparituros et causam dicturos in tali generali,
  libero et Christiano concilio, de quo congregando in omnibus comitiis
  imperialibus, quae quidem annis Imperii V. C. M. habita sunt, per
  Electores, Principes et reliquos Status Imperii semper concorditer
  actum et congruentibus suffragiis conclusum est.
 

 

  [22] Ad cuius etiam generalis concilii conventum, simul et ad
  V. C. M. in hac longe maxima et gravissima causa iam ante etiam
  debito modo et in forma iuris provocavimus et appellavimus.
 

 

  [23] Cui appellationi ad V. C. M. simul et concilium adhuc
  adhaeremus, neque eam per hunc vel alium tractatum (nisi causa
  inter nos et partes iuxta tenorem Caesareae proximae citationis
  amice in caritate composita, sedata et ad Christianam concordiam
  reducta fuerit) deserere intendimus aut possumus;
 

 

  [24] de quo hic etiam solenniter et publice protestamur.
 

 

 
 Art. I. De Deo. 
 

 

  [1] Ecclesiae magno consensu apud nos docent, decretum Nicaenae
  synodi de unitate essentiae divinae et de tribus personis verum
  et sine ulla dubitatione credendum esse,
 

 

  [2] videlicet, quod sit una essentia divina, quae et appellatur et
  est Deus, aeternus, incoporeus, impartibilis, immensa potentia,
  sapientia, bonitate, Creator et Conservator omnium rerum,
  visibilium et invisibilium;
 

 

  [3] et tamen tres sint personae eiusdem essentiae et potentiae, et
  coaeternae, Pater, Filius et Spiritus Sanctus.
 

 

  [4] Et nomine personae utuntur ea significatione, qua usi sunt in
  hac causa scriptores ecclesiastici, ut sinificet non partem aut
  qualitatem in alio, sed quod proprie subsistit.
 

 

  [5]Damnant omnes haereses, contra hunc articulum exortas, ut
  Manichaeos, qui duo principia ponebant, bonum et malum, item
  Valentinianos, Arianos, Eunomianos, Mahometistas et omnes horum
  similes.
 

 

  [6] Damnant et Samosatenos, veteres et neotericos, qui, quum
  tantum unam personam esse contendant, de Verbo et de Spiritu
  Sancto astute et impie rhetoricantur, quod non sint personae
  distinctae, sed quod Verbum significet verbum vocale et Spiritus
  motum in rebus creatum.
 

 

 
 Art. II. De Peccato Originis 
 

 

  [1] Item docent, quod post lapsum Adae omnes homines, secundum
  naturam propagati, nascantur cum peccato, hoc est, sine metu Dei,
  sine fiducia erga Deum et cum concupiscentia,
 

 

  [2] quodque hic morbus seu vitium originis vere sit peccatum,
  damnans et afferens nunc quoque aeternam mortem his, qui non
  renascuntur per baptismum et Spiritum Sanctum.
 

 

  [3] Damnant Pelagianos et alios, qui vitium orignis negant esse
  peccatum et, ut extenuent gloriam meriti et beneficiorum Christi,
  disputant hominem propriis viribus rationis coram Deo iustificare
  posse.
 

 

 
 Art. III. De Filio Dei. 
 

 

  [1] Item docent, quod Verbum, hoc est, Filius Dei, assumserit
  humanam naturam in utero beatae Mariae virginis,
 

 

  [2] ut sint duae naturae, divina et humana, in unitate personae
  inseparabiliter coniunctae, unus Christus, vere Deus et vere
  homo, natus ex virgine Maria, vere passus, crucifixus, mortuus
  et sepultus,
 

 

  [3] ut reconciliaret nobis Patrem et hostia esset non tantum
  pro culpa originis, sed etiam pro omnibus actualibus hominum
  peccatis.
 

 

  [4] Idem descendit ad inferos et vere resurrexit tertia die,
  deinde ascendit ad coelos, ut sedeat at dexteram Patris, et
  perpetuo regnet et dominetur omnibus creaturis,
 

 

  [5] sanctificet credentes in ipsum, misso in corda eorum Spiritu
  Sancto, qui regat, consoletur ac vivificet eos ac defendat
  adversus diabolum et vim peccati.
 

 

  [6] Idem Christus palam est rediturus, ut iudicet vivos et mortuos
  etc. iuxta Symbolum Apostolorum.
 

 

 
 Art. IV. De Iustificatione. 
 

 

  [1] Item docent, quod homines non possint iustificari coram Deo
  propriis viribus, meritis aut operibus, sed gratis iustificenter
  propter Christum per fidem,
 

 

  [2] quum credunt se in gratiam recipi et peccata remitti propter
  Christum, qui sua morte pro nostris peccatis satisfecit.
 

 

  [3] Hanc fidem imputat Deus pro iustitia coram ipso, Rom. 3 et 4.
 

 

 
 Art. V. De Ministerio Ecclesiastico. 
 

 

  [1] Ut hanc fidem consequamur, institutum est ministerium docendi
  evangelii et porrigendi sacramenta. Nam per Verbum et sacramenta
  tamquam per instrumenta donatur Spiritus Sanctus,
 

 

  [2] qui fidem efficit, ubi et quando visum est Deo, in iis, qui
  audiunt evangelium,
 

 

  [3] scilicet quod Deus non propter nostra merita, sed propter
  Christum iustificet hos, qui credunt se propter Christum in
  gratiam recipi.
 

 

  [4] Damnant Anabaptistas et alios, qui sentiunt Spiritum Sanctum
  contingere sine Verbo externo hominibus per ipsorum praeparationes
  et opera.
 

 

 
 Art. VI. De Nova Obedientia. 
 

 

  [1] Item docent, quod fides illa debeat bonos fructus parere, et
  quod oporteat bona opera mandata a Deo facere propter voluntatem
  Dei, non ut confidamus per ea opera iustificationem coram Deo
  mereri.
 

 

  [2] Nam remission peccatorum et iustificatio fide apprehenditur,
  sicut testatur et vox Christi Luc. 17, 10: Quum feceritis haec
  omnia, dicite: Servi inutiles sumus. Idem docent et veteres
  scriptores ecclesiastici.
 

 

  [3] Ambrosius enim inquit: Hoc constitutum est a Deo, ut, qui
  credit in Christum, salvus sit sine opere, sola fide gratis
  accipiens remissionem peccatorum.
 

 

 
 Art. VII. De Ecclesia. 
 

 

  [1] Item docent, quod una sancta ecclesia perpetuo mansura sit.
  Est autem ecclesia congregatio sanctorum, in qua evangelium
  recte docetur et recte administrantur sacramenta.
 

 

  [2] Et ad veram unitatem ecclesiae satis est consentiere de
  doctrina evangelii et administratione sacramentorum.
 

 

  [3] Nec necesse est ubique esse similes traditiones humanas,
  seu ritus aut ceremonias ab hominibus institutas.
 

 

  [4] Sicut inquit Paulus Eph. 4, 5. 6: Una fides, unum baptisma,
  unus Deus et Pater omnium etc.
 

 

 
 Art. VIII. Quid sit Ecclesia. 
 

 

  [1] Quamquam ecclesia proprie sit congregatio sanctorum et vere
  credentium, tamen, quum in hac vita multi hypocritae et malii
  admixti sint, licet uti sacramentis, quae per malos administrantur,
  iuxta vocem Christi Math.23,2: Sedent scribae et Pharisaei in
  cathedra Mosis etc.
 

 

  [2] Et sacramenta et Verbum propter ordinationem et mandatum
  Christi sunt efficacia, etiamsi per malos exhibeantur.
 

 

  [3] Damnant Donatistas et similes, qui negabant licere uti
  ministerio malorum in ecclesia, et sentibant ministerium malorum
  inutile et inefficax esse.
 

 

 
 Art. IX. De Baptismo. 
 

 

  [1] De baptismo docent, quod sit necessarius ad salutem,
 

 

  [2] quodque per baptismum offeratur gratia Dei, et quod pueri
  sint baptizandi, qui per baptismum oblati Deo recipiantur in
  gratiam Dei.
 

 

  [3] Damnant Anabaptistas, qui improbant baptismum puerorum et
  affirmant pueros sine baptismo salvos fieri.
 

 

 
 Art. X. De Coena Domini. 
 

 

  [1] De coena Domini docent, quod corpus et sanguis Christi vere
  adsint et distribuantur vescentibus in coena Domini;
 

 

  [2] et improbant secus docentes.
 

 

 
 Art. XI. De Confessione. 
 

 

  [1] De confessione docent, quod absolutio privata in ecclesiis
  retinenda sit, quamquam in confessione non sit necessaria
  omnium delictorum enumeratio.
 

 

  [2] Est enim impossibilis iuxta Psalmum 19, 13: Delicta quis
  intelligit?
 

 

 
 Art. XII. De Poenitentia. 
 

 

  [1] De poenitentia docent, quod lapsis post baptismum contingere
  possit remissio peccatorum quocunque tempore, quum convertuntur,
 

 

  [2] et quod ecclesia talibus redeuntibus ad poenitantiam
  absolutionem impertiri debeat.
 

 

  [3] Constat autem poenitentia proprie his duabus partibus.
 

 

  [4] Altera est contritio seu terrores incussi conscientiae agnito
  peccato; altera est fides, quae concipitur ex evangelio seu
  absolutione,
 

 

  [5] et credit propter Christum remitti peccata, et consolatur
  conscientiam et ex terroribus liberat.
 

 

  [6] Deinde sequi debent bona opera, quae sunt fructus poenitentiae.
 

 

  [7] Damnant Anabaptistas, qui negant semel iustificatos posse
  amittere Spiritum Sanctum;
 

 

  [8] item qui contendunt, quibusdam tantam perfectionem in hac
  vita contingere, ut peccare non possint.
 

 

  [9] Damnantur et Novatiani, qui nolebant absolvere lapsos, post
  baptismum redeuntes ad poenitentiam.
 

 

  [10] Reiiciuntur et isti, qui non docent remissionem peccatorum
  per fidem contingere, sed iubent nos mereri gratiam per
  satisfactiones nostras.
 

 

 
 Art. XIII. De Usu Sacramentorum. 
 

 

  [1] De usu sacramentorum docent, quod sacramenta instituta sint,
  non modo ut sint notae professionis inter homines, sed magis ut
  sint signa et testimonia voluntatis Dei erga nos,
 

 

  [2] ad excitandam et confirmandam fidem in his, qui utuntur,
  proposita. Itaque utendum est sacramentis ita, ut fides accedat,
  quae credat promissionibus, quae per sacramenta exhibentur et
  ostenduntur.
 

 

  [3] Damnant igitur illos, qui docent, quod sacramenta ex opere
  operato iustificent, nec docent fidem requiri in usu
  sacramentorum, quae credat remitti peccata.
 

 

 
 Art. XIV. De Ordine Ecclesiastico. 
 

 

  De ordine ecclesiastico docent, quod nemo debeat in
  ecclesia publice docere aut sacramenta administrare, nisi
  rite vocatus.
 

 

 
 Art. XV. De Ritibus Ecclesiasticis. 
 

 

  [1] De ritibus ecclesiasticis docent, quod ritus illi servandi
  sint, qui sine peccato servari possunt et prosunt ad
  tranquillitatem et bonum ordinem in ecclesia, sicut certae
  feriae, festa et similia.
 

 

  [2] De talibus rebus tamen admonetur homines, ne conscientiae
  onerentur, tamquam talis cultus ad salutem necessarius sit.
 

 

  [3] Admonentur etiam, quod traditiones humanae institutae ad
  placandum Deum, ad promerendam gratiam et satisfaciendum pro
  peccatis adversentur evangelio et doctrinae fidei;
 

 

  [4] quare vota et traditiones de cibis et diebus etc. institutae
  ad promerendam gratiam et satisfaciendum pro peccatis inutiles
  sint et contra evangelium.
 

 

 
 Art. XVI. De Rebus Civilibus. 
 

 

  [1] De rebus civilibus docent, quod legitimae ordinationes civiles
  sint bona opera Dei,
 

 

  [2] quod Christianis liceat gerere magistratus, exercere iudicia,
  iudicare res ex imperatoriis et aliis praesentibus legibus,
  supplicia iure constituere, iure bellare, militare, lege
  contrahere, tenere proprium, iusiurandum postulantibus
  magistratibus dare, ducere uxorem, nubere.
 

 

  [3] Damnant Anabaptistas, qui interdicunt haec civilia officia
  Christianis.
 

 

  [4] Damnant et illos, qui evangelicam perfectionem non collocant
  in timore Dei et fide, sed in deserendis civilibus officiis,
  quia evangelium tradit iustitiam aeternam cordis.
 

 

  [5] Interim non dissipat politiam aut oeconomiam, sed maxime
  postulat conservare tamquam ordinationes Dei et in talibus
  ordinationibus exercere caritatem.
 

 

  [6] Itaque necessario debent Christiani obedire magistratibus
  suis et legibus;
 

 

  [7] nisi quum iubent peccare, tunc enim magis debent obedire Deo
  quam hominibus. Act. 5, 29.
 

 

 
 Art. XVII. De Christi Reditu ad Iudicium. 
 

 

  [1] Item docent, quod Christus apparebit in consummatione mundi
  ad iudicandum,
 

 

  [2] et mortuos omnes resuscitabit, piis et electis dabit vitam
  aeternam et perpetua gaudia,
 

 

  [3] impios autem homines ac diabolos condemnabit, ut sine fine
  crucientur.
 

 

  [4] Damnant Anabaptistas, qui sentiunt hominibus damnatis ac
  diabolis finem poenarum futurum esse.
 

 

  [5] Damnant et alios, qui nunc spargunt Iudaicas opiniones, quod
  ante resurrectionem mortuorum pii regnum mundi occupaturi sint,
  ubique oppressis impiis.
 

 

 
 Art. XVIII. De Libero Arbitrio. 
 

 

  [1] De libero arbitrio docent, quod humana voluntas habeat aliquam
  libertatem ad efficiendam civilem iustitiam et deligendas res
  rationi subiectas.
 

 

  [2] Sed non habet vim sine Spiritu Sancto efficiendae iustitiae Dei
  seu iustitiae spiritualis, quia animalis homo non percipit ea, quae
  sunt Spiritus Dei, 1 Cor. 2, 14;
 

 

  [3] sed haec fit in cordibus, quum per Verbum Spiritus Sanctus
  concipitur.
 

 

  [4] Haec totidem verbis dicit Augustinus lib. III. Hypognosticon:
  Esse fatemur liberum arbitrium omnibus hominibus, habens quidem
  iudicium rationis, non per quod sit idoneum in iis, quae ad Deum
  pertinent, sine Deo aut inchoare aut certe peragere, sed tantum
  in operibus vitae praesentis, tam bonis quam etiam malis.
 

 

  [5] Bonis dico, quae de bono naturae oriuntur, id est, velle
  laborare in agro, velle manducare et bibere, velle habere amicum,
  velle habere indumenta, velle fabricare domum, uxorem velle ducere,
  pecora nutire, artem discere diversarum rerum bonarum, vel quidquid
  bonum ad praesentem pertinet vitam.
 

 

  [6] Quae omnia non sine divino gubernaculo subsistunt, imo ex ipso
  et per ipsum sunt et esse coeperunt.
 

 

  [7] Malis vero dico, ut est velle idolum colere, velle homicidium
  etc.
 

 

  [8] Damnant Pelagianos et alios, qui docent, quod sine Spiritu
  Sancto solis naturae viribus possimus Deum super omnia diligere,
  item praecepta Dei facere quoad substantiam actuum.
 

 

  [9] Quamquam enim externa opera aliquo modo efficere natura possit
  (potest enim continere manus a furto, a caede), tamen interiores
  motus non potest efficere, ut timorem Dei, fiduciam erga Deum,
  castitatem, patientiam etc.
 

 

 
 Art. XIX. De Causa Peccati. 
 

 

  [De Causa peccati docent, quod, tametsi Deus creat et conservat
  naturam, tamen causa peccati est voluntas malorum, videlicet
  diaboli et impiorum, quae, non adiuvante Deo, avertit se a Deo,
  sicut Christus ait Ioh. 8, 44: Quum loquitur mendacium, ex se
  ipso loquitur.
 

 

 
 Art. XX. De Bonis Operibus. 
 

 

  [1] Falso accusantur nostri, quod bona opera prohibeant.
 

 

  [2] Nam scipta eorum, quae exstant de decem praeceptis, et alia
  simili agrumento testantur, quod utiliter docuerint de monibus
  vitae generibus et officiis, quae genera vitae, quae opera in
  qualibet vocatione Deo placeant.
 

 

  [3] De quibus rebus olim parum docebant concionatores, tantum
  puerilia et non necessaria opera urgebant, ut certas ferias,
  certa ieiunia, fraternitates, peregrinationes, cultus sanctorum,
  rosaria, monachatum et simila.
 

 

  [4] Haec adversarii nostri admoniti nunc dediscunt, nec perinde
  praedicant haec inutilia opera ut olim.
 

 

  [5] Praeterea incipiunt fidei mentionem facere, de qua olim mirum
  erat silentium.
 

 

  [6] Docent nos non tantum operibus iustificari, sed coniungunt fidem
  et opera, et dicunt nos fide et operibus iustificare.
 

 

  [7] Quae doctrina tolerabilior est priore, et plus afferre potest
  consolationis quam vetus ipsorum doctrina.
 

 

  [8] Quum igitur doctrina de fide, quam oportet in ecclesia
  praecipuam esse, tamdiu iacuerit ignota, quemadmodum fateri omnes
  necesse est, de fidei iustitia altissimum silentium fuisse in
  concionibus, tantum doctrinam operum verstatm esse in ecclesiis,
  nostri de fide sic admonuerunt ecclesias:
 

 

  [9] Principio, quod opera nostra non possint reconciliare Deum, aut
  mereri remissionem peccatorum et gratiam et iustificationem, sed
  hanc tantum fide consequimur, credentes, quod propter christum
  recipiamur in gratiam, qui solus positus est mediator et
  propitiatorium, per quem reconcilietur Pater.
 

 

  [10] Itaque qui confidit operibus se mereri gratiam, is aspernatur
  Christi meritum et gratiam, et quaerit sine Christo humanis
  veribus viam ad Deum, quum Christus de se dixerit Ioh. 14, 6: Ego sum
  via, veritas et vita.
 

 

  [11] Haec doctina de fide ubique in Paulo tractatur; Eph. 2, 8:
  Gratia salvi facti estis per fidem, et hoc non ex vobis, Dei donum
  est, non ex operibus etc.
 

 

  [12] Et ne quis cavilletur a nobis novam Pauli interpretationem
  excogitari, tota haec causa habet testimonia patrum.
 

 

  [13] Nam Augustinus multis voluminibus defendit gratiam et iustitiam
  fidei contra merita operum.
 

 

  [14] Et similia docet Ambrosius [Prosper Aquitanus] De vocatione
  Gentium et alibi. Sic enim inquit De Vocatione Gentium: Vilesceret
  redemptio sanguinis Christi, nec misericordiae Dei humanorum operum
  praerogativa succumberet, si iustificatio, quae fit per gratiam,
  meritis praecedentibus deberetur, ut non munus largientis, sed
  merces esset operantis.
 

 

  [15] Quamquam autem haec doctrina contemnitur ab imperitis, tamen
  experiuntur piae ac pavidae conscientiae plurimum eam
  consolationis afferre, quia conscientiae non possunt reddi
  tranquillae per ulla opera, sed tantum fide, quum certao statuunt,
  quod propter Christum habeant placatum Deum,
 

 

  [16] quemadmodum Paulus docet Rom. 5,1: Iustificati per fidem,
  pacem habemus apud Deum.
 

 

  [17] Tota haec doctrina ad illud certamen perterrefactae
  conscientiae referenda est, nec sine illo certamine intelligi
  potest.
 

 

  [18] Quare male iudicant de ea re homines imperiti et profani, qui
  christianam iustitiam nihil esse somniant nisi civiliem et
  philosophicam iustitiam.
 

 

  [19] Olim vexabantur conscientiae doctrina operum, non audiebant ex
  evangelio consolationem.
 

 

  [20] Quosdam conscientia expulit in desertum, in monasteria,
  sperantes ibi se gratiam merituros esse per vitam monasticam.
 

 

  [21] Alii alia excogitaverunt opera ad promerendam gratiam et
  satisfaciendum pro peccatis.
 

 

  [22] Ideo magnopere fuit opus hanc doctrinam de fide in Christum
  tradere et renovare, ne deesset consolatio pavidis conscientiis,
  sed scirent, fide in Christum apprehendi gratiam et remissionem
  peccatorum et iustificationem.
 

 

  [23] Admonetur etiam homines, quod hic nomen fidei non significet
  tantum historiae notitiam, qualis est in impiis et diabolo, sed
  significet fidem, quae credit non tantum historiam, sed etiam
  effectum historiae, videlicet hunc articulum, remissionem
  peccatorum, quod videlicet per christum habeamus gratiam,
  iustitiam et remissionem peccatorum.
 

 

  [24] Iam qui scit se per Christum habere propitium Patrem, is vere
  novit Deum, scit se ei curae esse, invocat eum, denique non est
  sine Deo, sicut gentes.
 

 

  [25] Nam diaboli et impii non possunt hunc articulum credere:
  remissionem peccatorum. Ideo deum tamquam hostem oderunt, non
  invocant eum, nihil boni ab eo exspectant.
 

 

  [26] Augustinus etiam de fide nomine hoc modo admonet lectorem et
  docet in Scripturis nomen fidei accipi non pro notia, qualis est
  in impiis, sed profiducia, quae consolatur et erigit
  perterrefactas mentes.
 

 

  [27] Praeterea docent nostri, quod necesse sit bona opera facere, non
  ut confidamus per ea gratiam mereri, sed propter voluntatem Dei.
 

 

  [28] Tantum fide apprehenditur remissio peccatorum ac gratia.
 

 

  [29] Et quia per fidem accipitur Spiritus Sanctus, iam corda
  renovantur et induunt novos affectus, ut parere bona opera possint.
 

 

  [30] Sic enim ait Ambrosius [De Vocatione Gentium]: Fides bonae
  voluntatis et iustae actionis genitrix est.
 

 

  [31] Nam humanae vires sine Spiritu Sancto plenae sunt impiis
  affectibus et sunt imbeciliores, quam ut bona opera possint
  efficere coram Deo.
 

 

  [32] Adhaec sunt in potestate diaboli, qui impellit homines ad
  varia peccata, ad impias opiniones, ad manifesta scelera;
 

 

  [33] quemadmodum est videre in philosophis, qui et ipsi conati
  honeste vivere, tamen id non poturerunt efficere, sed contaminati
  sunt multis manifestis sceleribus.
 

 

  [34] Talis est imbecillitas hominis, quum est sine fide et sine
  Spiritu Sancto et tantum humanis viribus se gubernat.
 

 

  [35] Hinc facile apparet, hanc doctrinam non esse accusandam, quod
  bona opera prohibeat, sed multo magis laudandam, quod ostendit,
  quomodo bona opera facere possimus.
 

 

  [36] Nam sine fide nullo modo potest humana natura primi aut
  secundi praecepti opera facere.
 

 

  [37] Sine fide non invocat Deum, a Deo nihil exspectat, non tolerat
  crucem, sed quaerit humana praesidia, confidit humanis praesidiis.
 

 

  [38] Ita regnant in corde omnes cupiditates et humana consilia, quum
  abest fides et fiducia erga Deum.
 

 

  [39] Quare et Christus dixit: Sine me nihil potestis facere, Ioh.
  15,5.
 

 

  [40] Et ecclesia canit: Sine tuo numine nihil est in homine, nihil
  est innoxium.
 

 

 
 Art. XXI. De Cultu Sanctorum. 
 

 

  [1] De cultu sanctorum docent, quod memoria sanctorum proponi
  potest, ut imitemur fidem eorum et bona opera iuxta voacationem,
  ut Caesare imitari potest exemplum Davidis in bello gerendo ad
  depellendos Turcas a patria.
 

 

  [2] Nam uterque rex ist. Sed Scriptura non docet invocare sanctos,
  seu petere auxilium a sanctis, quia unum Christum nobis proponit
  mediatorem, propitiatorium, pontificem et intercessorem.
 

 

  [3] Hic invocandus est, et promisit se exauditurum esse preces
  nostras, et hunc cultum maxime probat, videlicet ut invocetur in
  omnibus afflictionibus.
 

 

  [4] 1 Ioh. 2, 1: Si quis peccat, habemus adovcatum apud Deum etc.
 

 

 
 Art. XXII. De Utraque Specie. 
 

 

  [1] Laicis datur utraque species sacramenti in coena Domini, quia
  hic mos habet mandatum Domini Matth. 26, 27: Bibet ex hoc omnes.
 

 

  [2] Ubi manifeste praecepit Christus de poculo, ut omnes bibant.
 

 

  [3] Ut ne quis possit cavillari, quod hoc ad sacerdotes tantum
  pertineat, Paulus ad Corinthos 11, 26 exemplum recitat, in quo
  apparet totam ecclesiam utraque specie usam esse.
 

 

  [4] Et diu mansit hic mos in ecclesia, nec constat, quando aut quo
  auctore mutatus sit, tametsi Cardinalis Cusanus recitet, quando sit
  approbatus.
 

 

  [5] Cyprianus aliquot locis testatur populo sanguinem datum esse.
 

 

  [6] Idem testatur Hieronymus, qui ait: Sacerdotes eucharistiae
  ministrant et sanguinem Christi populis dividunt.
 

 

  [7] Imo Gelasius Papa mandat, ne dividatur sacramentum, dist. 2 De
  Consecrat., cap. Comperimus [Gelasius: "Comperimus autem, quod
  quidam sumpta tantummodo corporis sacri portione a calice sacrati
  cruoris abstineant; qui procul dubio aut integra sacramenta
  percipiant, aut ab integris arceantur, quia divisio unius
  eiusdemque mysterii sine grandi sacrilegio non potest provenire"].
 

 

  [8] Tantum consuetudo non ita vetus aliud habet.
 

 

  [9] Constat autem, quod consuetudo contra mandata Dei introducta
  non sit probanda, ut testantur canones, dist. 8., cap. Veritate,
  cum sequentibus.
 

 

  [10] Haec vero consuetudo non solum contra Scripturam, sed etiam
  contra veteres canones et exemplum ecclesiae recepta est.
 

 

  [11] Quare si qui maluerunt utraque specie sacramenti uti, non
  fuerunt cogendi, ut aliter facerent cum offensione conscientiae.
 

 

  [12] Et quia divisio sacramenti non convenit cum institutione
  Christi, solet apud nos omitti processio, quae hactenus fieri
  solita est.
 

 

 
 Art. XXIII. De Coniugio Sacerdotum. 
 

 

  [1] Publica querela fuit de exemplis sacerdotum, qui non
  continebant.
 

 

  [2] Quam ob causam et Pius Papa dixisse fertur, fuisse aliquas
  causas, cur ademptum sit sacerdotibus coniugium, sed multo maiores
  esse causas, cur reddi debeat. Sic enim scribit Platina [Platina,
  Vita Pii II.; "Sacerdotibus magna ratione sublatas nuptias maiori
  restituendas videri"].
 

 

  [3] Quum igitur sacerdotes apud nos publica illa scandala vitare
  vellent, duxuerunt uxores, ac docuerunt, quod liceat ipsis
  contrahere matrimonium.
 

 

  [4] Primum, quia Paulus dicit 1 Cor. 7, 2. 9: Unusquisque habeat
  uxorem suam propter fornicationem. Item: Melius est nubere, quam
  uri.
 

 

  [5] Secundo, Christus inquit Matth. 19, 12: Non omnes capiunt verbum
  hoc; ubi docet non omnes homines ad coelibatum idoneos esse, quia
  Deus creavit hominem ad procreationem, Gen. 1, 28.
 

 

  [6] Nec est humanae potestatis, sine singulari dono et opere Dei
  creationem mutare.
 

 

  [7] Igitur qui non sunt idonei ad coelibatum, debent contrahere
  matrimonium.
 

 

  [8] Nam mandatum Dei et ordinationem Dei nulla lex humana, nullum
  votum tollere potest.
 

 

  [9] Ex his causis docent sacerdotes sibi licere uxores ducere.
 

 

  [10] Constat etiam in ecclesia veteri sacerdotes fuisse maritos.
 

 

  [11] Nam et Paulus ait 1 Tim. 3, 2 Episcopum eligendum esse, qui sit
  maritus.
 

 

  [12] Et in Germania primum ante annos quadringentos sacerdotoes vi
  coacti sunt ad coelibatum, qui quidem adeo adversati sunt, ut
  archiepiscopus Moguntinus, publicaturus edictum Romani pontificis
  de ea re, paene ab iratis sacerdotibus per tumultum oppressus sit.
 

 

  [13] Et res gesta est tam inciviliter, ut non solum in posterum
  coniugia prohiberentur, sed etiam praesentia, contra omnia iura
  divina et humana, contra ipsos etiam canones, factos non solum a
  pontificibus, sed a laudatissimis synodis, distraherentur.
 

 

  [14] Et quum senescente mundo paulatim natura humana fiat
  imbecillior, convenit prospicere, ne plura vitia serpant in
  Germaniam.
 

 

  [15] Porro Deus instituit coniugium, ut esset remedium humanae
  infirmitatis.
 

 

  [16] Ipsi canones veterem rigorem interdum posterioribus temporibus
  propter imbecillitatem hominum laxandum esse dicunt, quod optandum
  est, ut fiat et in hoc negotio.
 

 

  [17] Ac videntur ecclesiis aliquando defuturi pastores, si diutius
  prohibeatur coniugium.
 

 

  [18] Quum autem exstet mandatum Dei, quum mos ecclesiae notus sit,
  quum impurus coelibatus plurima pariat scandala, adulteria et alia
  scelera digna animadversione boni magistratus: tamen mirum est
  nulla in re maiorem exerceri saevitiam quam adversus coniugium
  sacerdotum.
 

 

  [19] Deus praecipit honore afficere coniugium.
 

 

  [20] Leges in omnibus rebus publicis bene constitutis, etiam apud
  ethnicos, maximis honoribus ornaverunt.
 

 

  [21] At nunc capitalibus poenis excruciantur, et quidem sacerdotes,
  contra canonum voluntatem, nullam aliam ob causam nisi propter
  coniugium.
 

 

  [22] Paulus vocat doctrinam daemoniorum, quae prohibet coniugium,
  1 Tim. 44, 1 sqq.
 

 

  [23] Id facile nunc intelligi potest, quum talibus suppliciis
  prohibitio coniugii defenditur.
 

 

  [24] Sicut autem nulla lex humana potest mandatum Dei tollere, ita
  nec votum potest tollere mandatum Dei.
 

 

  [25] Proinde etiam Cyprianus suadet, ut mulieres nubant, quae non
  servant promissam castitatem. Verba eius sunt haec, Lib. 1,
  epist. 11: Si autem perseverare nolunt aut non possunt, melius est,
  ut nubant, quam ut in ignem deliciis suis cadant; certe nullum
  fratribus aut sororibus scandalum faciant.
 

 

  [26] Et aequitate quadam utuntur ipsi canones erga hos, qui ante
  iustam aetatem voverunt, quomodo fere hactenus fieri consuevit.
 

 

 
 Art. XXIV. De Missa. 
 

 

  [1] Falso accusantur ecclesiae nostrae, quod missam aboleant.
  Retinetur enim missa apud nos et summa reverentia celebratur.
 

 

  [2] Servantur et usitate ceremoniae fere omnes, praeterquam quod
  Latinis cantionibus admiscentur alicubi Germanicae, quae additae
  sunt ad docendum populum.
 

 

  [3] Nam ad hoc unum opus est ceremoniis, ut doceant imperitos.
 

 

  [4] Et non modo Paulus 1 Cor. 14, 2 sq. praecipit uti lingua
  intellecta populo in ecclesia, sed etiam ita consitutum est humano
  iure.
 

 

  [5] Assuevit populus, ut una utantur sacramento, si qui sunt idonei;
  id quoque auget reverentiam ac religionem publicarum ceremoniarum.
 

 

  [6] Nulli enim admittuntur, nisi antea explorati.
 

 

  [7] Admonetur etiam homines de dignitate et usu sacramenti, quantam
  consolationem afferat pavidis conscientiis, ut discant Deo credere
  et omnia bona a Deo exspectare et petere.
 

 

  [8] Hic cultus delectat Deum, talis usus sacramenti alit peitatem
  erga Deum.
 

 

  [9] Itaque non videntur apud adversarios missae maiore religione
  fieri quam apud nos.
 

 

  [10] Constat autem hanc quoque publicam et longe maximam querelam
  omnium bonorum virorum diu fuisse, quod missae turpiter
  profanarentur, collatae ad quaestum.
 

 

  [11] Neque enim obscurum est, quam late pateat hic abusus in omnibus
  templis, a qualibus celebrentur missae tantum propter mercedem aut
  stipendium, quam multi contra interdictum canonum celebrent.
 

 

  [12] Paulus autem graviter minatur his, qui indigne tractant
  eucharistiam, quum ait 1 Cor. 11, 27: Qui ederit panem hunc, aut
  biberit calicem Domini indigne, reus erit corporis et sanguinis
  Domini.
 

 

  [13] Itaque quum apud nos admonerentur sacerdotes de hoc peccato,
  desierunt apud nos privatae missae, quum fere nullae privatae
  missae nisi quaestus causa fierent.
 

 

  [14] Neque ignoraverunt hos abusus episcopi; qui si correxissent eos
  in tempore, minus nunc esset dissensionum.
 

 

  [15] Antea sua dissimulatione multa vitia passi sunt in ecclesiam
  serpere.
 

 

  [16] Nunc sero incipiunt queri de calamitatibus ecclesiae, quum hic
  tumultus non aliunde sumserit occasionem quam ex illis abusibus,
  qui tam manifesti erant, ut tolerari amplius non possent.
 

 

  [17] Magnae dissensiones de missa, de sacramento exstiterunt.
 

 

  [18] Fortasse dat poenas orbis tam diuturnae profanationis missarum,
  quam in ecclesiis tot saeculis toleraverunt isti, qui emendare et
  poterant et debebant.
 

 

  [19] Nam in Decalogo, Ex. 20, 7, scriptum est: Qui Dei nomine
  abutitur, non erit impunitus.
 

 

  [20] Et ab intitio mundi nulla res divina ita videtur unquam ad
  quaestum collata fuisse ut missa.
 

 

  [21] Accessit opinio, quae auxit privatas missas in infinitum,
  videlicet quod Christus sua passione satisfecerit pro peccato
  originis, et instituerit missam, in qua fieret oblatio pro
  quotidianis delictis, moratalibus et venialibus.
 

 

  [22] Hinc manavit publica opinio, quod missa sit opus delens peccata
  vivorum et mortuorum ex opere operato.
 

 

  [23] Hic coeptum est disputari, utrum una missa dicta pro pluribus
  tantumdem valeat, quantum singulae pro singulis. Haec disputatio
  peperit istam infinitam multitudinem missarum.
 

 

  [24] De his opinionibus nostri admonuerunt, quod dissentiant a
  Scripturis Sanctis et laedant gloriam passionis Christi.
 

 

  [25] Nam passio Christi fuit oblatio et satisfactio non solum pro
  culpa originis, sed etiam pro omnibus reliquis peccatis,
 

 

  [26] ut ad Hebraeos, 10, 10, scriptum est: Sanctificati sumus per
  oblationem Iseu Christi semel.
 

 

  [27] Item 10, 14,: Una oblatione comsummavit in perpetuum
  sanctificatos.
 

 

  [28] Item Scriptura docet nos coram Deo iustificari per fidem in
  Christum, quum credimus, nobis remitti peccata propter Christum.
 

 

  [29] Iam si missa delet peccata vivorum et mortuorum ex opere
  operato, contingit iustificatio ex opere missarum, non ex fide,
  quod Scriptura non patitur.
 

 

  [30] Sed Christus iubet facere in sui memoriam, Luc. 22, 19. Quare
  missa instituta est, ut fides in iis, qui utuntur sacramento,
  recordetur, quae beneficia accipiat per Christum, et erigat et
  consoletur pavidam conscientiam.
 

 

  [31] Nam id est meminisse Christi, beneficia meminisse ac sentire,
  quod vere exhibeantur nobis.
 

 

  [32] Nec satis est historiam recordari, quia hanc etiam Iudaei et
  impii recordari possunt.
 

 

  [33] Est igitur ad hoc facienda missa, ut ibi porrigatur sacramentum
  his, quibus opus est consolatione, sicut Ambrosius ait: Quia semper
  pecco, semper debeo accipere medicinam.
 

 

  [34] Quum autem missa sit talis communicatio sacramenti, servatur
  apud nos una communis missa singulis feriis atque aliis etiam
  diebus, si qui sacramento velint uti, ubi porrigitur sacramentum
  his, qui petunt.
 

 

  [35] Neque hic mos in ecclesia novus est. Nam veteres ante Gregorium
  non faciunt mentionem privatae missae; de communi missa plurimum
  loquuntur.
 

 

  [36] Chrysostomus ait: Sacerdotum quotidie stare ad altare et alios
  ad communionem accersere, alios arcere.
 

 

  [37] Et ex canonibus veteribus apparet unum aliquem celebrasse
  missam, a quo reliqui presbyteri et diaconi sumpserunt corpus
  Domini.
 

 

  [38] Sic enim sonant verba canonis Nicaeni: Accipiant diaconi
  secundum ordinem post presbyteros ab episcopo vel a presbytero
  sacram communionem.
 

 

  [39] Et Paulus 1 Cor. 11, 33, de communione iubet, ut alii alios
  exspectent, ut fiat communis participatio.
 

 

  [40] Postquam igitur missa apud nos habet exemplum ecclesiae, ex
  Scriptura et patribus, confidimus improbari eam non posse, maxime
  quum publicae ceremoniae magna ex parte similies usitatis
  serventur. Tantum numerus missarum est dissimiilis, quem propter
  maximos et manifestos abusus certe moderari prodesset.
 

 

  [41] Nam olim etiam in ecclesiis frequentissimis non fiebat quotidie
  missa, ut testatur Historia Triparita, lib. 9, c. 38: Rursus autem
  in Alexandria quarta et sexta feria Scripturae leguntur easque
  doctores interpretantur, et omnia fiunt praeter solemnem oblationis
  morem.
 

 

 
 Art. XXV. De Confessione. 
 

 

  [1] Confessio in ecclesiis apud nos non est abolita. Non enim solet
  porrigi corpus Domini nisi antea exploratis et absolutis.
 

 

  [2] Et docetur populus diligentissime de fide absolutionis, de qua
  ante haec tempora magnum erat silentium.
 

 

  [3] Docetur homines, ut absolutionem plurimi faciant, quia sit vox
  Dei et mandato Dei pronuntietur.
 

 

  [4] Ornatur potestas clavium et commemoratur, quantam consolationem
  afferat perterrefactis conscientiis et quod requirat Deus fidem, ut
  illi absolutioni tamquam voci de coelo sonanti credamus, et quod
  illa fides in Christum vere consequatur et accipiat remissionem
  peccatorum.
 

 

  [5] Antea immodice extollebanatur staisfactiones; fidei vero et
  meriti Christi ac iustitiae fidei nulla fiebat mentio. Quare in hac
  parte minime sunt culpandae ecclesiae nostrae.
 

 

  [6] Nam hoc etiam adversarii tribuere nobis coguntur, quod doctrina
  de poenitentia diligentissime a nostris tractata ac patefacta sit.
 

 

  [7] Sed de confessione docent, quod enumeratio delictorum non sit
  necessaria, nec sint onerandae conscientiae cura enumerandi omnia
  delicat, qui impossibile est omnia delicta recitare, ut testatur
  Psalmus 19, 13: Delicta quis intelligit?
 

 

  [8] Item Ieremias 17, 9: Pravum est cor hominis et inscrutabile.
 

 

  [9] Quodsi nulla peccata nisi recitata remitterentur, nunquam
  acquiescere conscientiae possent, quia plurima peccata neque
  vident, neque meminisse possunt.
 

 

  [10] Testantur et veteres scriptores enumerationem non esse
  necessariam.
 

 

  [11] Nam in decretis citatur Chrysostomus, qui sic ait: Non tibi
  dico, ut te prodas in publicum, neque apud alios te accuses; sed
  obedire te volo prophetae dicenti: Revela ante Deum viam tuam. Ergo
  tua confitere peccata apud Deum, verum iudicem, cum oratione.
  Delicata tua pronuncia non lingua, sed conscientiae tuae memoria
  etc.
 

 

  [12] Et glossa De Poenitentia, dist. 5, cap. Consideret, fatetur
  humani iuris esse confessionem.
 

 

  [13] Verum confessio cum propter maximum absolutionis beneficium tum
  propter alias conscientiarum utilitates apud nos retinetur.
 

 

 
 Art. XXVI. De Discrimine Ciborum. 
 

 

  [1] Publica persuasio fuit non tantum vulgi, sed etiam docentium in
  ecclesiis, quod discrimina ciborum et similes traditiones humanae
  sint opera utilia ad promerendam gratiam et satisfactoria pro
  peccatis.
 

 

  [2] Et quod sic senserit mundus, apparet ex eo, quia quotidie
  instituebantur novae ceremoniae, novi ordines, novae feriae, nova
  ieiunia, et doctores in templis exigebant haec opera tamquam
  necessarium cultum ad promerendam gratiam, et vehementer terrebant
  conscientias, si quid omitterent.
 

 

  [3] Ex hac persuasione de traditionibus multa incommoda in ecclesia
  secuta sunt.
 

 

  [4] Primo obscurata est doctrina de gratia et iustitia fidei, quae
  est praecipua pars evangelii, et quam maxime oportet exstare et
  eminere in ecclesia, ut meritum Christi bene cognoscatur et fides,
  quae credit remitti peccata propter Christum, longe supra opera
  collocetur.
 

 

  [5] Quare et Paulus in hunc locum maxime incumbit, legem et
  traditiones humanas removet, ut ostendat iustiaiam Christianam
  aliud quiddam esse quam huiusmodi opera, videlicet fidem, quae
  credit peccata gratis remitti propter Christum.
 

 

  [6] At haec doctrina Pauli paene tota oppressa est per traditiones,
  quae pepererunt opinionem, quod per discrimina ciborum et similes
  cultus oporteat mereri gratiam et iustitiam.
 

 

  [7] In poenitentia nulla mentio fiebat de fide, tantum haec opera
  satisfactoria proponebantur; in his videbatur poenitentia tota
  consistere.
 

 

  [8] Secundo hae traditiones obscuraverunt praecepta Dei, quia
  traditiones longe praeferebantur praeceptis Dei. Christianismus
  totus putabatur esse observatio certarum feriarum, rituum,
  ieiuniorum, vestitus.
 

 

  [9] Hae observationes erant in possessione honestissimi tituli, quod
  essent vita spiritualis et vita perfects.
 

 

  [10] Interim mandata Dei iuxta vocationem nullam laudem habebant,
  quod paterfamilias educabat sobolem, quod mater pariebat, quod
  princeps regebat rempublicam. Haec putabantur esse opera mundana et
  imperfecta et longe deteriora illis splendidis observationibus.
 

 

  [11] Et hic error valde cruciavit pias conscientias, quae dolebant
  se teneri imperfecto vitae genere, in coniugio, in magistratibus
  aut aliis functionibus civilibus, mirabantur monachos et similes,
  et falso putabant illorum observationes Deo gratiores esse.
 

 

  [12] Tertio traditiones attulerunt magna pericula conscientiis, quia
  impossibile erat omnes traditiones servare, et tamen homines
  arbitrabantur has observationes necessarios esse cultus.
 

 

  [13] Gerson scribit multos incidisse in desperationem, quosdam etiam
  sibi mortem conscivisse, quia senserant se non posse satisfacere
  traditionibus, et interim consolationem nullam de iustitia fidei et
  de gratia audierant.
 

 

  [14] Videmus summistas et theologos colligere traditiones et
  quaerere "epieikeias", ut levent conscientias; non satis tamen
  expediunt, sed interdum magis iniiciunt laqueos conscientiis.
 

 

  [15] Et in colligendis traditionibus ita fuerunt occupatae scholae
  et conciones, ut non vacaverit attingere Scripturam et quaerere
  utiliorem doctrinam de fide, de cruce, de spe, de dignitate
  civilium rerum, de consolatione conscientiarum in arduis
  tentationibus.
 

 

  [16] Itaque Gerson et alii quidam theologi graviter questi sunt se
  his rixis traditionum impediri, quominus versari possent in meliore
  genere doctrinae.
 

 

  [17] Et Augustinus onerare conscientias huiusmodi observationibus,
  et prudenter admonet Ianuarium, ut sciat eas indifferentere
  observandas esse; sic enim loquitur [Augustinus, Epist. 119 ad
  Ianuarium: "Quod enim neque contra fidem, neque contra bonos mores
  iniungitur, indifferenter est habendum et pro eorum, inter quos
  vivitur, societate servandum est"].
 

 

  [18] Quare nostri non debent videri hanc causam temere attigisse aut
  odio episcoporum, ut quidam falso suspicantur.
 

 

  [19] Magna necessitas fuit de illis erroribus, qui nati erant ex
  traditionibus male intellectis, admonere ecclesias.
 

 

  [20] Nam evangelium cogit urgere doctrinam in ecclesiis de gratia et
  iustitia fidei, quae tamen intelligi non potest, si putent homines
  se mereri gratiam per observationes ab ipsis electas.
 

 

  [21] Sic igitur docuerunt, quod per observationem traditionum
  humanarum non possimus gratiam mereri aut iustificari. Quare non
  est sentiendum, quod huiusmodi observationes sint necessarius
  cultus.
 

 

  [22] Addunt testimonia ex Scriptura. Christus Matth. 15, 3. 9
  excusat apostolos, qui non servaverant usitatam traditionem, quae
  tamen videbatur de re non illicita, sed media esse, et habere
  cognationem cum baptismatibus legis, et dicit: Frustra colunt me
  mandatis hominum.
 

 

  [23] Igitur non exigit cultum inutilem. Et paulo post addit: Omne,
  quod intrat in os, non inquinat hominem.
 

 

  [24] Item Rom. 14, 17: REgnum Dei non est esca aut potus.
 

 

  [25] Col. 2, 16. 20. 21: Nemo iudicet vos in cibo, potu, sabbato aut
  die festo.
 

 

  [26] Item: Si mortui estis cum Christo ab elementis mundi, quare
  tamquam viventes in mundo decreta facitis: Ne attingas, ne gustes,
  ne contrectes?
 

 

  [27] Act. 15, 10 ait Petrus: Quare tentatis Deum, imponentes iugum
  super cervices discipulorum, quod neque nos neque patres nostri
  portare potuimus? Sed per gratiam Domini nostri Iesu Christi
  credimus salvari, quemadmodum et illi.
 

 

  [28] Hic vetat Petrus onerare conscientias pluribus ritibus sive
  Mosis, sive aliis.
 

 

  [29] Et 1 Tim. 4, 1-3 vocat prohibitionem ciborum doctrinam
  daemoniorum, quia pugnat cum evangelio talia opera instituere aut
  facere, ut per ea mereamur graitam, aut quod non possit existere
  Christianismus sine tali cultu.
 

 

  [30] Hic obiiciunt adversarii, quod nostri prohibeant disciplinam et
  mortificationem carnis, sicut Iovinianus. Verum aliud deprehendetur
  ex scriptis nostrorum.
 

 

  [31] Semper enim docuerunt de cruce, quod Christianos oporteat
  tolerare afflictiones.
 

 

  [32] Haec est vera, seria et non simulata mortificatio, variis
  afflictionibus exerceri et crucifigi cum Christo.
 

 

  [33] Insuper docent, quod quilibet Christianus debeat se corporali
  disciplina aut corporalibus exercitiis et laboribus sic exercere et
  coercere, ne saturitas aut desidia exstimulet ad peccandum, non ut
  per illa exercitia mereamur gratiam aut satisfaciamus pro peccatis.
 

 

  [34] Et hanc corporalem disciplinam oportet semper urgere, non solum
  paucis et constitutis diebus, sicut Christus praecipit Luc. 21, 34:
 

 

  [35] Cavete, ne corpora vestra graventur crapula.
 

 

  [36] Item Matth. 17, 21: Hoc genus daemoniorum non eiicitur nisi
  ieiunio et oratione.
 

 

  [37] Et Paulus ait 1 Cor. 9, 27: Castigo corpus meum et redigo in
  servitutem.
 

 

  [38] Ubi clare ostendit se ideo castigare corpus, non ut per eam
  disciplinam mereatur remissionem peccatorum, sed ut corpus habeat
  obnoxium et idoneum ad res spirituales et ad faciendum officium
  iuxta vocationem suam.
 

 

  [39] Itaque non damnantur ipsa ieiunia, sed traditiones, quae certos
  dies, certos cibos praescribunt cum periculo conscientiae, tamquam
  istiusmodi opera sint necessarius cultus.
 

 

  [40] Servantur tamen apud nos pleraeque traditiones, quae conducunt
  ad hoc, ut res ordine geratur in ecclesia, ut ordo lectionum in
  missa et praecipuae feriae.
 

 

  [41] Sed interim homines admonentur, quod talis cultus non
  iustificet coram Deo, et quod non sit ponendum peccatum in talibus
  rebus, si omittantur sine scandalo.
 

 

  [42] Haec libertas in ritibus humanis non fuit ignota patribus.
 

 

  [43] Nam in Oriente alio tempore servaverunt pascha quam Romae, et
  quum Romani propter hanc dissimiltudinem accusarent Orientem
  schismatis, admoniti sunt ab aliis, tales mores non oportere ubique
  similes esse.
 

 

  [44] Et Irenaeus inquit: dissonantia ieiunii fidei consonantiam non
  solvit, sicut et distinct. 12 Gregorius Papa significat, talem
  dissimiltudinem non laedere unitatem ecclesiae.
 

 

  [45] Et in Historia Tripartia, lib. 9, multa colliguntur exempla
  dissimilum rituum et recitantur haec verba: Mens apostolorum fuit
  non de diebus festis sancire, sed praedicare bonam convesationem et
  pietatem.
 

 

 
 Art. XXVII. De Votis Monachorum. 
 

 

  [1] Quid de votis monachorum apud nos doceatur, melius intelliget,
  si quis meminerit, qualis status fuerit monasteriorum, quam multa
  contra canones in ipsis monasteriis quotidie fiebant.
 

 

  [2] Augustini tempore erant libera collegia; postea, corrupta
  disciplina, ubique addita sunt vota, ut tamquam excogitato carcere
  disciplina restitueretur.
 

 

  [3] Additae sunt paulatim supra vota aliae multae observationes.
 

 

  [4] Et haec vincula multis ante iustam aetatem contra canones
  iniecta sunt.
 

 

  [5] Multi inciderunt errore in hoc vitae genus, quibus, etiamsi non
  dessent anni, tamen iudicium de suis viribus defuit.
 

 

  [6] Qui sic irretiti erant, cogebantur manere, etiamsi quidam
  beneficio canonum liberari possent.
 

 

  [7] Et hoc accidit magis etiam in monasteriis virginum quam
  monachorum, quum sexui imbecilliori magis parcendum esset.
 

 

  [8] Hic rigor displicuit multis bonis viris ante haec tempora, qui
  videbant puellas et adolescentes in monasteria detrudi propter
  victum. Videbant, quam infeliciter succederet hoc consiliu, quae
  scandala pareret, quos laqueos conscientiis iniiceret.
 

 

  [9] Dolebant auctoritatem canonum in re periculosissima omnino
  negligi et contemni.
 

 

  [10] Ad haec mala accedebat talis persuasio de votis, quam constat
  etiam olim displicuisse ipsis monachis, si qui paulo cordatiores
  fuerunt.
 

 

  [11] Docebant vota paria esse baptismo; docebant se hoc vitae genere
  mereri remissionem peccatorum et iustificationem coram Deo.
 

 

  [12] Imo addebant vitam monasticam non tantum iustitiam mereri coram
  Deo, sed amplius etiam, quia servaret non modo praecepta, sed etiam
  consilia evangelica.
 

 

  [13] Ita persuadebant monasticam professionem longe meliorem esse
  baptismo, vitam monasticam plus mereri quam vitam magistratuum,
  vitam pastorum et similium, qui in mandatis Dei sine factitiis
  religionibus suae vocationi serviunt.
 

 

  [14] Nihil horum negari potest; extant enim in libris eorum.
 

 

  [15] Quid fiebat postea in monasteriis? Olim erant scholae sacrarum
  disciplinarum, quae sunt utiles ecclesiae, et sumebantur inde
  pastores et episcopi: nunc alia res est; nihil opus est recitare
  nota.
 

 

  [16] Olim ad discendum conveniebant: nunc fingunt institutum esse
  vitae genus ad promerendam gratiam et iustitiam, imo praedicant,
  esse statum perfectionis, et longe praeferunt omnibus aliis vitae
  generibus, a Deo ordinatis.
 

 

  [17] Haec ideo recitavimus nihil odiose exaggerantes, ut melius
  intelligi posset de hac re doctrina nostrorum.
 

 

  [18] Primum de his, qui matrimonia contrahunt, sic docent apud nos,
  quod liceat omnibus, qui non sunt idonei ad coelibatum, contrahere
  matrimonium, quia vota non possunt ordinationem ac mandatum Dei
  tollere.
 

 

  [19] Est autem hoc mandatum Dei 1 Cor. 7, 2: Propter fornicationem
  habeat unusquisque uxorem suam.
 

 

  [20] Neque mandatum solum, sed etiam creatio et ordinatio Dei cogit
  hos ad coniugium, qui sine singulari Dei opere non sunt excepti,
  iuxta illud: Non est bonum homini esse solum, Gen. 2, 18.
 

 

  [21] Igitur non peccant isti, qui obtemperant huic mandato et
  ordinationi Dei.
 

 

  [22] Quid potest contra haec opponi? Exaggeret aliquis obligationem
  voti, quantum volet, tamen non poterit efficere, ut votum tollat
  mandatum Dei.
 

 

  [23] Canones docent in omni voto ius superioris excipi; quare multo
  minus haec vota conta mandata Dei valent.
 

 

  [24] Quodsi obligatio votorum nullas haberet causas, cur mutari
  possit: nec Romani pontifices dispensassent. Neque enim licet
  homini obligationem, quae simpliciter est iuris divini, rescindere.
 

 

  [25] Sed prudenter iudicaverunt Romani pontifices aequitatem in hac
  obligatione adhibendam esse; ideo saepe de votis dispensasse
  leguntur.
 

 

  [26] Nota est historia de rege Arragonum revocato ex monasterio; et
  exstant exempla nostri temporis.
 

 

  [27] Deinde, cur obligationem exaggerant adversarii seu effectum
  voti, quum interim de ipsa voti natura sileant, quod debet esse in
  re possibili, quod debet esse voluntarium, sponte et consulto
  conceptum?
 

 

  [28] At quomodo sit in potestate hominis perpetua castitas, non est
  ignotum.
 

 

  [29] Et quotusquisque sponte et consulto vovit? Puellae et
  adolescentes, priusquam iudicare possunt, persuadentur ad vovendum,
  interdum etiam coguntur.
 

 

  [30] Quare non est aequum tam rigide de obligatione disputare, quum
  omnes fateantur contra voti naturam esse, quod non sponte, quod
  inconsulto, admittitur.
 

 

  [31] Plerique canones rescindunt vota, ante annum quintum decimum
  contracta, quia ante illam aetatem non videtur tantum esse iudicii,
  ut de perpetua vita constitui possit.
 

 

  [32] Alius canon, plus concedens hominum imbecilltati, addit annos
  aliquot; vetat enim ante annum duodevicesimum votum fieri.
 

 

  [33] Sed utrum sequemur? Maxima pars habet excusationem, cur
  monasteria deserant, quia plurimi ante hanc aetatem voverunt.
 

 

  [34] Postremo, etiam si voti violatio reprehendi posset, tamen non
  videtur statim sequi, quod coniugia talium personarum dissolvenda
  sint.
 

 

  [35] Nam Augustinus negat debere dissolvi, 27. quaest., 1. cap.,
  Nuptiarum; cuius non est levis auctoritas, etiamsi alii postea
  aliter senserunt. [Augustinus, De Bono Viduitatis: "Coniugia
  voventium non sunt dissolvenda"]
 

 

  [36] Quamquam autem mandatum Dei de coniugio videatur plerosque
  liberare a votis, tamen afferunt nostri et aliam rationem de votis,
  quod sint irrita, quia omnis cultus Dei, ab hominibus sine madato
  Dei institutus et electus ad promerendam iustificationem et
  gratiam, impius est, sicut Christus ait Matth. 15, 9: Frustra
  colunt me mandatis hominum.
 

 

  [37] Et Paulus ubique docet iustitiam non esse quaerendam ex nostris
  observationibus et cultibus, qui sint excogitati ab hominibus, sed
  contingere eam per fidem credentibus, se recipi in gratiam a Deo
  propter Christum.
 

 

  [38] Constat autem monachos docuisse, quod factitiae religiones
  satisfaciant pro peccatis, mereantur gratiam et iustificationem. Quid
  hoc est aliud, quam de gloria Christi detrahere eet obscurrare ac
  negare iustitiam fidei?
 

 

  [39] Sequitur igitur ista vota usitata impios cultus fuisse, quare
  sunt irrita.
 

 

  [40] Nam votum impium et factum contra mandata Dei non valet; neque
  enim debet votum vinculum esse iniquitatis, ut canon dicit.
 

 

  [41] Paulus dicit Gal. 5,4: Evacuati estis a Christo, qui in lege
  iustificamini; a graita excidistis.
 

 

  [42] Ergo etiam qui votis iustificari volunt, evacuantur a Christo
  et a gratia excidunt.
 

 

  [43] Nam et hi, qui votis tribuunt iustificationem, tribuunt
  propriis operibus hoc, quod proprie ad gloriam Christi pertinet.
 

 

  [44] Neque vero negari potest, quin monachi docuerint se per vota
  et observationes suas iustificari et mereri remissionem peccatorum;
  imo affinxerunt absurdiora, dixerunt se aliis mutari sua opera.
 

 

  [45] Haec si quis velit odiose exaggerare, quam multa possit
  colligere, quorum iam ipsos monachos pudet!
 

 

  [46] Adhaec persuaserunt hominbus factitias religiones esse statum
  Christianae perfectionis.
 

 

  [47] An non est hoc iustificationem tribuere operibus?
 

 

  [48] Non est leve scandalum in ecclesia, populo proponere certum
  cultum ab hominibus excogitatum sine mando Dei, et docere, quod
  talis cultus iustificet homines. Quia iustitia fidei, quam maxime
  oportet tradi in ecclesia, obscurature, quum illae mirificae
  religiones angelorum, simulatio paupertatis et humilitatis et
  coelibatus offunduntur oculis hominum.
 

 

  [49] Praeterea obsurantur praecepta Dei et versus cultus Dei, quum
  audiunt homines solos monachos esse in statu perfectionis, quia
  perfectio Christiana est serio timere Deum et rursus concipere
  magnam fidem et confidere propter Christum, quod habeamus Deum
  placatum, petere a Deo et certo exspectare auxilium in omnibus
  rebus gerendis iuxta vocationem; interim foris diligenter facere
  bona opera et servire vocationi.
 

 

  [50] In his rebus est vera perfectio et verus cultus Dei; non est in
  coelibatu aut mendicitate, aut veste cordida.
 

 

  [51] Verum populus concipit multas perniciosas opiniones ex illis falsis
  praeconiis vitae monasticae.
 

 

  [52] Audit sine modo laudari coelibatum: ideo cum offensione
  conscientiae versatur in coniugio.
 

 

  [53] Audit solos mendicos esse perfectos: ideo cum offensione
  conscientiae retinet possessiones, negotiatur.
 

 

  [54] Audit consilium evangelicum esse de non vindicando: ideo alii
  in privata vita non verentur ulcisci; audiunt enim consilium esse,
  non praeceptum.
 

 

  [55] Alii omnes magistratus et civilia officia iudicant indigna esse
  Christianis.
 

 

  [56] Leguntur exempla hominum, qui deserto coniugio, deserta
  republicae adminstraione abdiderunt se in monasteria.
 

 

  [57] Id vocabant fugere ex mundo et quaerere vitae genus, quod Deo
  magis placeret; nec videbant Deo serviendum esse in illis mandatis,
  quae ipse tradidit, non in mandatis, quae sunt excogitata ab
  hominibus.
 

 

  [58] Bonum et perfectu vitae genus est, quod habet mandatum Dei.
 

 

  [59] De his rebus necesse est admonere homines.
 

 

  [60] Et ante haec tempora reprehendit Gerson errorem monachorum de
  perfectione et testatur, suis temporibus novam vocem fuisse, quod
  vita monastica sit status perfectionis.
 

 

  [61] Tam multae impiae opiniones haerent in votis: quod iustificent,
  quod sint perfectio Christiana, quod servent consilia et praecepta,
  quod habeant opera supererogationis.
 

 

  [62] Haec omnia quum sint falsa et inanaia, faciunt vota irrita.
 

 

 
 Art. XXVIII. De Potestate Ecclesiastica. 
 

 

  [1] Magnae disputationes fuerunt de potestate episcoporum, in quibus
  nonnulli incommode commiscuerunt potestatem ecclesiasticam et
  potestatem gladii.
 

 

  [2] Et ex hac confusione maxima bella, maximi motus exstiterunt, dum
  pontifices, freti potestate clavium, non solum novos cultus
  instituerunt, reservatione casuum, violentis excommunicationibus
  conscientias oneraverunt, sed etiam regna mundi transferre et
  imperatoribus ad imere imperium conati sunt.
 

 

  [3] Haec vitia multo ante reprehenderunt in ecclesia homines pii et
  eruditi.
 

 

  [4] Itaque nostri ad consolandas conscientias coacti sunt ostendere
  discrimen ecclesiasticae potestatis et potestatis gladii, et
  docuerunt, utramque propter mandatum Dei religiose venerandem et
  honore afficiendam esse tamquam summa Dei beneficia in terris.
 

 

  [5] Sic autem sentiunt, potestatem clavium seu potestatem
  episcoporum iuxta evangelium potestatem esse seu mandatum Dei
  praedicandi evangelii, remittendi et retinendi peccata et
  administrandi sacramenta.
 

 

  [6] Nam cum hoc mandato Christus mittit apostolos Ioh. 20, 21 sqq.:
  Sicut misit me Pater, ita et ego mitto vos. Accipite Spiritum
  Sanctum; quorum remiseritis peccata, remittuntur eis, et quorum
  retinueritis peccata, retenta sunt.
 

 

  [7] Marc. 16, 15: Ite, praedicate evangelium omni creaturae etc.
 

 

  [8] Haec potestas tantum exercetur docendo seu praedicando Verbum et
  porrigendo sacramenta vel multis, vel singulis iuxta vocationem,
  quia conceduntur non res corporales, sed res aeternae, iustitia
  aeterna, Spiritus Sanctus, vita aeterna.
 

 

  [9] Haec non possunt contingere nisi per ministerium Verbi et
  sacramentorum, sicut Paulus dicit Rom. 1, 16: Evangelium est
  potentia Dei ad salutem omni credendi.
 

 

  [10] Itaque quum potestas ecclesiastica concedat res aeternas et
  tantum exerceatur per ministerium Verbi, non impedit politicam
  administrationem, sicut ars canendi nihil impedit politicam
  administrationem.
 

 

  [11] Nam politica administratio versatur circa alias res quam
  evangelium. Magistratus defendit non mentes, sed corpora et res
  corporales adversus manifestas iniurias, et coercet homines gladio
  et corporalibus poenis, ut iusitiam civilem et pacem retineat.
 

 

  [12] Non igitur commiscendae sunt potestates ecclesiastica et
  civilis. Ecclesiastica suum mandatum habet evangelii docendi et
  administrandi sacramenta.
 

 

  [13] Non irrumpat in alienum officium, non transferat regna mundi,
  non abroget leges magistratuum, non tollat legitimam obedientiam,
  non impediat iudicia de ullis civilibus ordinationibus aut
  contractibus, non praescribat leges magistratibus de forma
  reipublicae;
 

 

  [14] sicut dicit Christus Ioh. 18, 36: Regnum meum non est de hoc
  mundo.
 

 

  [15] Item Luc. 12, 14: Quis constituit me iudicem aut divisorem
  super vos?
 

 

  [16] Et Paulus ait Phil. 3, 2: Nostra politia in coelis est.
 

 

  [17] 2 cor. 10, 4: Arma militiae nostrae non sunt carnalis, sed
  potentia Deo ad destruendas cogitationes etc.
 

 

  [18] Ad hunc modum discernunt nostri utriusque potestatis officia,
  et iubent utramque honore afficere et agnoscere, utramque Dei donum
  et beneficium esse.
 

 

  [19] Si quam habent episcopi potestatem gladii, hanc non habent
  episcopi ex mandato evangelii, sed iure humano, donatam a regibus
  et imperatoribus ad administrationem civilem suorum bonorum. Haec
  interim alia functio est quam ministerium evangelii.
 

 

  [20] Quum igitur de iurisdictione episcoporum quaeritur, discernit
  debet imperium ab ecclesiastica iurisdictione.
 

 

  [21] Porro secundum evangelium seu, ut loquuntur, de iure divino
  nulla iurisdictio competit episcopis ut episcopis, hoc est, his,
  quibus est commissum ministerium Verbi et sacramentorum, nisi
  remitere peccata, item cognoscere doctrinam et doctrinam ab
  evangelio dissentientem reiicere et impios, quorum nota est
  impietas, excludere a communione ecclesiae sine vi humana, sed
  Verbo.
 

 

  [22] Hic necessario et de iure divino debent eis ecclesiae praestare
  obedientiam, iuxta illud Luc. 10, 16: Qui vos audit, me audit.
 

 

  [23] Verum quum aliquid contra evangelium docent aut statuunt, tunc
  habent ecclesiae mandatum Dei, quod obedientiam prohibet, Matth. 7,
  15: Cavete a pseudoprophetis!
 

 

  [24] Gal. 1, 8: Si angelius de coelo aliud evangelium evangeliza-
  verit, anathema sit!
 

 

  [25] 2 Cor. 13, 8: Non possumus aliquid contra veritatem, sed pro
  veritate.
 

 

  [26] Item: Data est nobis potestas ad aedificationem, non ad
  destructionem.
 

 

  [27] Sic et canones praecipiunt, 2, 1. 7, cap. Sacerdotes, et cap.
  Oves.
 

 

  [28] Et Augustinus contra Petiliani epistolam inquit: Nec catholicis
  episcopis consentiendum est, sicubi forte falluntur, aut contra
  canonicas Dei Scripturas aliquid sentiunt.
 

 

  [29] Si quam habent aliam vel potestatem vel iurisdictionem in
  cognoscendis certis causis, videlicet matrimonii aut decimarum etc.,
  hanc habent humano iure, ubi cessantibus ordinariis coguntur
  principes vel inviti suis subditis ius dicere, ut pax retineatur.
 

 

  [30] Praeter haec disputatur, utrum episcopi seu pastores habeant
  ius instituendi ceremonias in ecclesia et leges de cibis, feriis,
  gradibus ministrorum seu ordinibus etec., condendi.
 

 

  [31] Hoc ius, qui tribuunt episcopis, allegant testimonium Ioh. 16,
  12: Adhuc multa habeo vobis dicere, sed non potestis portare modo.
  Quum autem venerit ille Spiritus veritatis, docebit vos omnem
  veritatem.
 

 

  [32] Allegant etiam exemplum apostolorum Act. 15, 20, qui
  prohibuerunt abstinere a sanguine et suffocato.
 

 

  [33] Allegant sabbatum, mutatum in diem dominicum contra Decalogum,
  ut videtur. Nec ullum exemplum magis iactatur quam mutatio sabbati.
  Magnam contendunt ecclesiae potestatem esse, quod dispensaverit de
  praecepto Decalogi.
 

 

  [34] Sed de hac quaestione nostri sic docent, quod episcopi non
  habent potestatem statuendi aliquid contra evangelium, ut supra
  ostensum est. Docent idem canones 9. distinct.
 

 

  [35] Porro contra Scripturam est traditiones condere aut exigere, ut
  per eam observationem satisfaciamus pro peccatis, aut mereamur
  gratiam et iustitiam.
 

 

  [36] Laeditur enim gloria meriti Christi, quum talibus
  observationibus conamur merei iustificationem.
 

 

  [37] Constat autem, propter hanc persuasionem in ecclesia paene in
  infinitum crevisse traditiones, oppressa interim doctrina de fide
  et iustitia fidei, quia subinde plures feriae factae sunt, ieiunia
  indicta, ceremoniae novae, novi honores sanctorum instituti sunt,
  quia arbitrabantur se auctores talium rerum his operibus mereri
  gratiam.
 

 

  [38] Sic olim creverunt canones poenitentiales, quorum adhuc in
  satisfactionibus vestigia quaedam videmus.
 

 

  [39] Item auctores traditionum faciunt contra mandatum Dei, quum
  collocant peccatum in cibis, in diebus et similibus rebus, et
  onerant ecclesiam servitute legis, quasi oporteat apud Christianos
  ad pomerendam iustificationem cultum esse similem Levitico, cuius
  ordinationem commiserit Deus apostolis et episcopis.
 

 

  [40] Sic enim scribunt quidam, et videntur pontifices aliqua ex
  parte exemplo legis mosaicae decepti esse.
 

 

  [41] Hinc sunt illa onera, quod peccatum mortale sit etiam sine
  offensione aliorum in feriis laborare manibus, quod sit peccatum
  mortale omittere horas canonicas, quod certi cibi polluant
  conscientiam, quod ieiunia sint opera placantia Deum, quod peccatum
  in casu reservato non possit remitti, nisi accesserit auctoritas
  reservantis; quum quidem ipsi canones non de reservatione culpae,
  sed de reservatione poenae ecclesiasticae loquantur.
 

 

  [42] Unde habent ius episcopi has traditiones imponendi ecclesiis ad
  illaqueandas conscientias, quum Petrus vetet Act. 15, 10 imponere
  iugum discipulis, quum Paulus dicat 2 Cor. 13, 10, potestatem ipsis
  datam esse ad aedificatione, non ad destructionem. Cur igitur
  augent peccata per has traditiones?
 

 

  [43] Verum exstant clare testimonia, quae prohibent condere tales
  traditiones ad promerendam gratiam, aut tamquam necessarias ad
  salutem.
 

 

  [44] Paulus Col. 2, 16. 20: Nemo vos iudicet in cibo, potu, parte
  diei festi, novilunio aut sabbatis.
 

 

  [45] Item: Si mortui estis cum Christo ab elementis mundi, quare
  tamquam viventes in mundo decreta facitis: Non attingas, non gustes,
  non contrectes? Quae omnia pereunt usu et sunt mandata et doctrinae
  hominum, quae habent speciem sapientiae.
 

 

  [46] Item ad Titum 1, 14, aperte prohibet traditiones: Non
  attendentes Iudaicis fabulis et mandatis hominum, aversantium
  veritatem.
 

 

  [47] Et Christus Matth. 15, 14. 13 inquit de his, qui exigunt
  traditiones: Sinite illos; caeci sunt et duces caecorum;
 

 

  [48] et improbas tales cultus: Omnis plantatio, quam non plantavit
  Pater meus coelestis, eradicabitur.
 

 

  [49] Si ius habent episcopi, onerandi ecclesias infinitis
  traditionibus et illaqueandi conscientias, cur toties prohibet
  Scriptura condere et audire traditiones? Cur vocat eas doctrinas
  daemoniorum, 1 Tim. 4, 1? Num frustra haec praemonuit Spiritus
  Sanctus.
 

 

  [50] Relinquitur igitur, quum ordinationes, institutae tamquam
  necessariae aut cum opinione promerendae gratiae, pugnent cum
  evangelio, quod non liceat ullis episcopis tales cultus instituere
  aut exigere.
 

 

  [51] Necesse est enim in ecclesiis retinerei doctrinam de libertate
  Christiana, quod non sit necessaria servitus legis ad
  iustificationem, sicut in Galatis, 5, 1, scriptum est: Nolite
  iterum iugo servitutus subiici.
 

 

  [52] Necesse est retineri praecipuum evangelii locum, quod gratiam
  per fidem in Christum gratis consequamur, non propter certas
  observationes aut propter cultus ab hominibus institutos.
 

 

  [53] Quid igitur sentiendum est de die dominico et similibus ritibus
  templorum? Ad haec respondent, quod liceat episcopis seu pastoribus
  facere ordinationes, ut res ordine gerantur in ecclesia, non ut per
  illas mereamur gratiam, aut satisfaciamus pro peccatis, aut
  obligentur conscientiae, ut iudicent esse necessarios cultus, ac
  sentiant se peccare, quum sine offensione aliorum violant.
 

 

  [54] Sic Paulus 1 Cor. 11, 5.6 ordinat, ut in congregatione mulieres
  velent capita, 1 Cor. 14, 30, ut ordine audiantur in ecclesia
  interpretes etc.
 

 

  [55] Tales ordinationes convenit ecclesias propter caritatem et
  tranquillitatem servare eatenus, ne alius alium offendat, ut
  ordine et sine tumultu omnia fiant in ecclesiis, 1 Cor. 14, 40;
  cf. Phil. 2, 14;
 

 

  [56] verum ita, ne conscientiae onerentur, ut ducant res esse
  necessarias ad salutem, ac judicent se peccare, quum violant eas
  sine aliorum offensione; sicut nemo dixerit peccare mulierem, quae
  in publicum non velato capite procedit sine offensione hominum.
 

 

  [57] Talis est observatio diei dominici, paschatis, pentecostes et
  similium feriarum et rituum.
 

 

  [58] Nam qui iudicant ecclesiae auctoritate pro sabbato insitutam
  esse diei dominici observationem tamquam necessariam, longe errant.
 

 

  [59] Scriptura abrogavit sabbatum, quae docet omnes ceremonias
  Mosaicas post revelatum evangelium omitti posse.
 

 

  [60] Et tamen quia opus erat constituere certum diem, ut sciret
  populus, quando convenire deberet, apparet ecclesiam ei rei
  destinasse diem dominicum, qui ob hanc quoque causam videtur magis
  placuisse, ut haberent homines exemplum Christianae libertatis, et
  scirent nec sabbati nec alterius diei observationem neccessariam
  esse.
 

 

  [61] Exstant prodigiosae disputationes de mutatione legis, de
  ceremoniis novae legis, de mutatione sabbati, quae omnes ortae sunt
  ex falsa persuasione, quod oporteat in ecclesia cultum esse similem
  Levitico, et quod Christus commiserit apostolis et episcopis
  excogitare novas ceremonias, quae sint ad salutem necessariae.
 

 

  [62] Hi errores serpserunt in ecclesiam, quum iustitia fidei non
  satis clare doceretur.
 

 

  [63] Aliqui disputant diei dominici observationem non quidem iuris
  diviniesse, sed quasi iuris divini; praescribunt de feriis,
  quatenus liceat operari.
 

 

  [64] Huiusmodi disputationes quid sunt aliud nisi laquei
  conscientiarum? Quamquam enim conentur epiikeizare traditiones,
  tamen nunquam potest aequitas deprehendi, donec manet opinio
  necessitatis, quam manere necesse, est, ubi ignorantur iustitia
  fidei et libertas Christiana.
 

 

  [65] Apostoli iusserunt, Act. 15, 20, abstinere a sanguine. Quis
  nunc observat? Neque tamen peccant, qui non observant, quia ne ipsi
  quidem apostoli voluerunt onerare conscientias tali servitute, sed
  ad tempus prohibuerunt propter scandalum.
 

 

  [66] Est enim perpetua voluntas evangelii consideranda in decreto.
 

 

  [67] Vix ulli canones servantur accurate et multi quotidie
  exolescunt apud illos etiam, qui diligentissime defendunt
  traditiones.
 

 

  [68] Nec potest conscientiis consuli, nisi haec aequitas servetur,
  ut sciamus eos sine opinione necessitatis servari nec laedi
  conscientias, etiamsi traditiones exolescant.
 

 

  [69] Facile autem possent episcopi legitimam obedientiam retinere,
  si non urgerent servare traditiones, quae bona conscientia servare
  non possunt.
 

 

  [70] Nunc imperant coelibatum, nullos recipiunt, nisi iurent se
  puram evangelii doctrinam nolle docere.
 

 

  [71] Non petunt ecclesiae, ut episcopi honoris sui iactura sarciant
  concordiam; quod tamen decebat bonos pastores facere.
 

 

  [72] Tantum petunt, ut iniusta onera remittant, quae nova sunt et
  praeter consuetudinem ecclesiae catholicae recepta.
 

 

  [73] Fortassis initio quaedam consitutiones habuerunt prohabiles
  causas; quae tamen posterioribus temporibus non congruunt.
 

 

  [74] Apparet etiam quasdam errore receptas esse. Quare pontificiae
  clementiae esset illas nunc mitigare, quia talis mutatio non
  labefacit ecclesiae unitatem. Multae enim traditiones humanae
  tempore mutatae sunt, ut ostendunt ipsi canones.
 

 

  [75] Quodsi non potest impetrari, ut relaxentur observationes, quae
  sine peccato non possunt praestari, oportet nos regulam apostolicam,
  Act. 5, 29, sequi, quae praecipit, Deo magis obedire, quam hominbus.
 

 

  [76] Petrus vetat episcopos dominari et ecclesiis imperare, 1 Petr.
  5, 3.
 

 

  [77] Nunc non id agitur, ut dominatio eripiatur episcopis, sed hoc
  unum petitur, ut patiantur evangelium pure doceri, et relaxent
  paucas quasdam obseravtiones, quae sine peccato servari non possunt.
 

 

  [78] Quodsi nihil remiserint, ipsi viderint, quomodo Deo rationem
  reddituri sint, quod pertinacia sua causam schismati praebent.
 

 

 
 Epilogus. 
 

 

  [1] Hi sunt praecipui articuli, qui videntur habere controversiam.
  Quamquam enim de pluribus abusibus dici poterat, tamen, ut
  fugeremus prolixitatem, praecipua complexi sumus, ex quibus cetera
  facile iudicari possunt.
 

 

  [2] Magnae querelae fuerunt de indulgentiis, de peregrinationibus,
  de abusu excommunicationis. Parochiae multipliciter vexabantur per
  stationarios. Infinitae contentiones erant pastoribus cum monachis
  de iure parochiali, de confessionibus, de sepulturis, de
  extraordinariis concionibus et de aliis innumerabilibus rebus.
 

 

  [3] Huiusmodi negotia praetermisimus, ut illa, quae sunt in hac
  cause praecipua, breviter proposita facilius cognosci possent.
 

 

  [4] Neque hic quidquam ad ullius contumeliam dictum aut collectum est.
 

 

  [5] Tantum ea recitata sunt, quae videbantur necessario dicenda esse, ut
  inteligi possit, in doctrina ac ceremoniis apud nos nihil esse receptum
  contra Scripturam aut ecclesiam catholicam, quia manifestum est, nos
  diligentissime cavisse, ne qua nova eet impia dogmata in ecclesias
  nostras serpent.
 

 

  [6] Hos articulos supra scriptos voluimus exhibere iuxta edictum
  Caesareae Maiestatis, in quibus confessio nostra exstaret et eorum, qui
  apud nos docent, doctrinae summa cerneretur.
 

 

  [7] Si quid in hac confessione desiderabitur, parati sumus latiorem
  informationem, Deo volente, iuxta Scripturas exhibere.
 

 

  [8] Caesareae Maiestatis Vestrae fideles et subditi: 
  [9] Iohannes, Dux Saoniae, Elector. 
  [10] Georgius, Marchio Brandenburgensis. 
  [11] Ernestus, Dux Lunenburgensis. 
  [12] Philippus, Landgravius Hessorum. 
  [13] Iohannes Fridericus, Dux Saxoniae. 
  [14] Franciscus, Dux Lunenburgensis. 
  [15] Volfgangus, Princeps ab Anhalt. 
  [16] Senatus Magistratusque Nurnbergensis. 
  [17] Senatus Reutlingensis.
 
 
 
 
 
	 Neo-Latin 
	 The Latin Library 
	 The Classics Page