Prata iam rident omnia 
 
 
 
 Incerti Auctoris 
Prata iam rident omnia 
 
 
 
 
 
Prata iam rident omnia, 
dulce est flores carpere, 
sed nox donat his somnia, 
qui semper vellent ludere: 
ve ve miser, quid faciam? 
Venus, mihi subvenias, 
tuam iam colo gratiam.
 
Plangit cor meum misere, 
quia caret solatio. 
si velles hoc cognoscere, 
bene posses, ut sentio. 
o tu virgo pulcherrima, 
si non audis me miserum, 
mihi mors est asperrima.
 
Tempus accedit floridum, 
heimps discedit temere, 
omne quod fuit aridum, 
germen suum vult gignere; 
quamdiu modo vixeris, 
semper letare, iuvenis, 
quia nescis cum deperis.
 
Dulcis appares omnibus, 
sed es mihi dulcissima, 
tu pre cunctis virginibus 
incedis ut castissima, 
o tu, mitis considera, 
nam per te gemitus 
passus sum et suspiria.
 
 
 
 
 
	 Medieval Latin 
	 The Latin Library 
	 The Classics Homepage