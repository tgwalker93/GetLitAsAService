St. Thomas Aquinas: Summa Theologica, Prima Pars Quaestio XLVII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XLVII 
 
 De distinctione rerum in communi 
 
 in tres articulos divisa 
 
 
 
 
 

Post productionem creaturarum in esse, considerandum est de distinctione earum. Erit autem
haec consideratio tripartita. Nam primo considerabimus de distinctione rerum in communi;
secundo, de distinctione boni et mali; tertio, de distinctione spiritualis et corporalis creaturae. 
Circa primum quaeruntur tria. 
 
 Primo: de ipsa rerum multitudine seu distinctione. 
 Secundo: de earum inaequalitate. 
 Tertio: de unitate mundi. 
 
 ARTICULUS 1 
 
 Utrum rerum multitudo et distinctio sit a Deo 
 
Ad primum sic proceditur. Videtur quod rerum multitudo et distinctio non sit a Deo. 
 
1. Unum enim semper natum est unum facere. Sed Deus est maxime unus, ut ex praemissis
patet. Ergo non producit nisi unum effectum. 
 
2. Praeterea, exemplatum assimilatur suo exemplari. Sed Deus est causa exemplaris sui
effectus, ut supra dictum est. Ergo, cum Deus sit unus, effectus eius est unus tantum, et non
distinctus. 
 
3. Praeterea, ea quae sunt ad finem, proportionantur fini. Sed finis creaturae est unus, scilicet
divina bonitas, ut supra ostensum est. Ergo effectus Dei non est nisi unus. 
 
Sed contra est quod dicitur Gen. 1,4-7, quod Deus distinxit lucem a tenebris, et divisit aquas ab
aquis. Ergo distinctio et multitudo rerum est a Deo. 
 
Respondeo dicendum quod causam distinctionis rerum multipliciter aliqui assignaverunt.
Quidam enim attribuerunt eam materiae, vel soli, vel simul cum agente. Soli quidem materiae,
sicut Democritus, et omnes antiqui naturales, ponentes solam causam materialem: secundum
quos distinctio rerum provenit a casu, secundum motum materiae. Materiae vero et agenti simul
distinctionem et multitudinem rerum attribuit Anaxagoras, qui posuit intellectum
distinguentem res, extrahendo quod erat permixtum in materia. 
Sed hoc non potest stare propter duo. Primo quidem, quia supra ostensum est quod etiam ipsa
materia a Deo creata est. Unde oportet et distinctionem, si qua est ex parte materiae, in altiorem
causam reducere. Secundo, quia materia est propter formam, et non e converso. Distinctio autem
rerum est per formas proprias. Non ergo distinctio est in rebus propter materiam: sed potius e
converso in materia creata est difformitas, ut esset diversis formis accommodata. 
Quidam vero attribuerunt distinctionem rerum secundis agentibus. Sicut Avicenna, qui dixit
quod Deus, intelligendo se, produxit intelligentiam primam: in qua, quia non est suum esse, ex
necessitate incidit compositio potentiae et actus, ut infra patebit. Sic igitur prima intelligentia,
inquantum intelligit causam primam, produxit secundam intelligentiam; inquantum autem
intelligit se secundum quod est in potentia, produxit corpus caeli, quod movet; inquantum vero
intelligit se secundum illud quod habet de actu, produxit animam caeli. 
Sed hoc non potest stare propter duo. Primo quidem, quia supra ostensum est quod creare solius
Dei est. Unde ea quae non possunt causari nisi per creationem, a solo Deo producuntur: et haec
sunt omnia quae non subiacent generationi et corruptioni. Secundo, quia secundum hanc
positionem, non proveniret ex intentione primi agentis universitas rerum, sed ex concursu
multarum causarum agentium. Tale autem dicimus provenire a casu. Sic igitur complementum
universi, quod in diversitate rerum consistit, esset a casu: quod est impossibile. 
Unde dicendum est quod distinctio rerum et multitudo est ex intentione primi agentis, quod est
Deus. Produxit enim res in esse propter suam bonitatem communicandam creaturis, et per eas
repraesentandam. Et quia per unam creaturam sufficienter repraesentari non potest, produxit
multas creaturas et diversas, ut quod deest uni ad repraesentandam divinam bonitatem,
suppleatur ex alia: nam bonitas quae in Deo est simpliciter et uniformiter, in creaturis est
multipliciter et divisim. Unde perfectius participat divinam bonitatem, et repraesentat eam,
totum universum, quam alia quaecumque creatura. Et quia ex divina sapientia est causa
distinctionis rerum, ideo Moyses dicit res esse distinctas verbo Dei, quod est conceptio
sapientiae. Et hoc est quod dicitur Gen. 1,3-4: Dixit Deus, Fiat lux. Et divisit lucem a tenebris. 
 
Ad primum ergo dicendum quod agens per naturam agit per formam per quam est, quae unius
tantum est una: et ideo non agit nisi unum. Agens autem voluntarium, quale est Deus, ut supra
ostensum est, agit per formam intellectam. Cum igitur Deum multa intelligere non repugnet
unitati et simplicitati ipsius, ut supra ostensum est, relinquitur quod, licet sit unus, possit
multa facere. 
 
Ad secundum dicendum quod ratio illa teneret de exemplato quod perfecte repraesentat exemplar,
quod non multiplicatur nisi materialiter. Unde imago increata, quae est perfecta, est una
tantum. Sed nulla creatura repraesentat perfecte exemplar primum, quod est divina essentia. Et
ideo potest per multa repraesentari. Et tamen, secundum quod ideae dicuntur exemplaria,
pluralitati rerum correspondet in mente divina pluralitas idearum. 
 
Ad tertium dicendum quod in speculativis medium demonstrationis, quod perfecte demonstrat
conclusionem, est unum tantum: sed media probabilia sunt multa. Et similiter in operativis,
quando id quod est ad finem adaequat, ut ita dixerim, finem, non requiritur quod sit nisi unum
tantum. Sed creatura non sic se habet ad finem qui est Deus. Unde oportuit creaturas
multiplicari. 
 
 ARTICULUS 2 
 
 Utrum inaequalitas rerum sit a Deo 
 
Ad secundum sic proceditur. Videtur quod inaequalitas rerum non sit a Deo. 
 
1. Optimi enim est optima adducere. Sed inter optima unum non est maius altero. Ergo Dei, qui
est optimus, est omnia aequalia facere. 
 
2. Praeterea, aequalitas est effectus unitatis, ut dicitur in V Metaphys. Sed Deus est unus. Ergo
fecit omnia aequalia. 
 
3. Praeterea, iustitiae est inaequalia inaequalibus dare. Sed Deus est iustus in omnibus operibus
suis. Cum ergo operationi eius, qua esse rebus communicat, non praesupponatur aliqua
inaequalitas rerum, videtur quod fecerit omnia aequalia. 
 
Sed contra est quod dicitur Eccli. 33,7-8: Quare dies diem superat, et iterum lux lucem, et
annus annum, sol solem? A Domini scientia separata sunt. 
 
Respondeo dicendum quod Origenes, volens excludere positionem ponentium distinctionem in
rebus ex contrarietate principiorum boni et mali, posuit a Deo a principio omnia creata esse
aequalia. Dicit enim quod Deus primo creavit creaturas rationales tantum, et omnes aequales: in
quibus primo exorta est inaequalitas ex libero arbitrio, quibusdam conversis in Deum secundum
magis et minus, quibusdam etiam secundum magis et minus a Deo aversis. Illae igitur rationales
creaturae quae ad Deum per liberum arbitrium conversae sunt, promotae sunt ad diversos
ordines angelorum, pro diversitate meritorum. Illae autem quae aversae sunt a Deo, sunt
corporibus alligatae diversis, secundum diversitatem peccati: et hanc causam dicit esse
creationis et diversitatis corporum. 
Sed secundum hoc, universitas corporalium creaturarum non esset propter bonitatem Dei
communicandam creaturis, sed ad puniendum peccatum. Quod est contra illud quod dicitur Gen.
1,31: Vidit Deus cuncta quae fecerat, et erant valde bona. Et ut Augustinus dicit, XI De civ. Dei:
Quid stultius dici potest, quam istum solem, ut in uno mundo unus esset, non decori
pulchritudinis, vel saluti rerum corporalium consuluisse artificem Deum; sed hoc potius
evenisse, quia una anima sic peccaverat? Ac per hoc, si centum animae peccassent, centum soles
haberet hic mundus. 
Et ideo dicendum est quod, sicut sapientia Dei est causa distinctionis rerum, ita et inaequalitatis.
Quod sic patet. Duplex enim distinctio invenitur in rebus: una formalis, in his quae differunt
specie; alia vero materialis, in his quae differunt numero tantum. Cum autem materia sit
propter formam, distinctio materialis est propter formalem. Unde videmus quod in rebus
incorruptibilibus non est nisi unum individuum unius speciei, quia species sufficienter
conservatur in uno: in generabilibus autem et corruptibilibus, sunt multa individua unius
speciei, ad conservationem speciei. Ex quo patet quod principalior est distinctio formalis quam
materialis. Distinctio autem formalis semper requirit inaequalitatem: quia, ut dicitur in VIII
Metaphys., formae rerum sunt sicut numeri, in quibus species variantur per additionem vel
substractionem unitatis. Unde in rebus naturalibus gradatim species ordinatae esse videntur:
sicut mixta perfectiora sunt elementis, et plantae corporibus mineralibus, et animalia plantis,
et homines aliis animalibus; et in singulis horum una species perfectior aliis invenitur. Sicut
ergo divina sapientia causa est distinctionis rerum propter perfectionem universi, ita et
inaequalitatis. Non enim esset perfectum universum, si tantum unus gradus bonitatis
inveniretur in rebus. 
 
Ad primum ergo dicendum quod optimi agentis est producere totum effectum suum optimum: non
tamen quod quamlibet partem totius faciat optimam simpliciter, sed optimam secundum
proportionem ad totum: tolleretur enim bonitas animalis, si quaelibet pars eius oculi haberet
dignitatem. Sic igitur et Deus totum universum constituit optimum, secundum modum
creaturae: non autem singulas creaturas, sed unam alia meliorem. Et ideo de singulis creaturis
dicitur Gen. 1,4: Vidit Deus lucem quod esset bona, et similiter de singulis: sed de omnibus
simul dicitur: Vidit Deus cuncta quae fecerat, et erant valde bona. 
 
Ad secundum dicendum quod primum quod procedit ab unitate, est aequalitas, et deinde procedit
multiplicitas. Et ideo a Patre, cui, secundum Augustinum, appropriatur unitas, processit
Filius, cui appropriatur aequalitas; et deinde creatura, cui competit inaequalitas. Sed tamen
etiam a creaturis participatur quaedam aequalitas, scilicet proportionis. 
 
Ad tertium dicendum quod ratio illa est quae movit Originem: sed non habet locum nisi in
retributione praemiorum, quorum inaequalitas debetur inaequalibus meritis. Sed in
constitutione rerum non est inaequalitas partium per quamcumque inaequalitatem praecedentem
vel meritorum vel etiam dispositionis materiae; sed propter perfectionem totius. Ut patet etiam
in operibus artis: non enim propter hoc differt tectum a fundamento, quia habet diversam
materiam; sed ut sit domus perfecta ex diversis partibus, quaerit artifex diversam materiam,
et faceret eam si posset. 
 
 ARTICULUS 3 
 
 Utrum sit unus mundus tantum 
 
Ad tertium sic proceditur. Videtur quod non sit unus mundus tantum, sed plures. 
 
1. Quia, ut Augustinus dicit, in libro Octoginta trium quaest., inconveniens est dicere quod Deus
sine ratione res creavit. Sed ea ratione qua creavit unum, potuit creare multos: cum eius
potentia non sit limitata ad unius mundi creationem, sed est infinita, ut supra ostensum est.
Ergo Deus plures mundos produxit. 
 
2. Praeterea, natura facit quod melius est, et multo magis Deus. Sed melius esset esse plures
mundos quam unum: quia plura bona paucioribus meliora sunt. Ergo plures mundi facti sunt a
Deo. 
 
3. Praeterea, omne quod habet formam in materia, potest multiplicari secundum numerum
manente eadem specie: quia multiplicatio secundum numerum est ex materia. Sed mundus habet
formam in materia: sicut enim cum dico homo, significo formam, cum autem dico hic homo,
significo formam in materia; ita cum dicitur mundus, significatur forma, cum autem dicitur hic
mundus, significatur forma in materia. Ergo nihil prohibet esse plures mundos. 
 
Sed contra est quod dicitur Io. 1,10: Mundus per ipsum factus est; ubi singulariter mundum
nominavit, quasi uno solo mundo existente. 
 
Respondeo dicendum quod ipse ordo in rebus sic a Deo creatis existens, unitatem mundi
manifestat. Mundus enim iste unus dicitur unitate ordinis, secundum quod quaedam ad alia
ordinantur. Quaecumque autem sunt a Deo, ordinem habent ad invicem et ad ipsum Deum, ut
supra ostensum est. Unde necesse est quod omnia ad unum mundum pertineant. Et ideo illi
potuerunt ponere plures mundos, qui causam mundi non posuerunt aliquam sapientiam
ordinantem, sed casum; ut Democritus, qui dixit ex concursu atomorum factum esse hunc
mundum, et alios infinitos. 
 
Ad primum ergo dicendum quod haec ratio est quare mundus est unus, quia debent omnia esse
ordinata uno ordine, et ad unum. Propter quod Aristoteles, in XII Metaphys., ex unitate ordinis
in rebus existentis concludit unitatem Dei gubernantis. Et Plato ex unitate exemplaris probat
unitatem mundi, quasi exemplati. 
 
Ad secundum dicendum quod nullum agens intendit pluralitatem materialem ut finem: quia
materialis multitudo non habet certum terminum, sed de se tendit in infinitum; infinitum autem
repugnat rationi finis. Cum autem dicitur plures mundos esse meliores quam unum, hoc dicitur
secundum multitudinem materialem. Tale autem melius non est de intentione Dei agentis: quia
eadem ratione dici posset quod, si fecisset duos, melius esset quod essent tres; et sic in
infinitum. 
 
Ad tertium dicendum quod mundus constat ex sua tota materia. Non enim est possibile esse aliam
terram quam istam: quia omnis terra ferretur naturaliter ad hoc medium, ubicumque esset. Et
eadem ratio est de aliis corporibus quae sunt partes mundi.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page