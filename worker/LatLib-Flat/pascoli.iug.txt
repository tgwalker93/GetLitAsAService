Iugurtha 
 
 
 IOANNIS PASCOLI IUGURTHA (1896) 
 
 AD MARIAM SOROREM 
 
   Desine, qui valeam clausum narrare Iugurtham, 
     haec dum describis, quaerere saepe, soror. 
   Lux ignota viget, vivi quae corporis ossa 
     detegit et rerum vel per opaca meat. 
  Ignota temptant animos quoque luce poetae; 
     ipsa vatem morte latere potest. 
 
 
 
 
 "Hercule, quam frigent" dixit "tua balnea, Roma!": 
 sensit iners mediis deorsum demissus in umbris 
 invenitque solum pede, luxque evanuit omnis. 
 Stridula compactis crepuere repagula valvis.
 5 At longis sonor ille diu tinnitibus aures 
 perculit, ut tonitru cum nox gemit excita caelumque 
 in tremulas resonante polo devolvitur undas, 
 post ubi facta quies, aether silet; ecce sub ima 
 ingruit atque inopina repens immugit humo vox.
 10 Haud aliter longum tum regi stridere carcer 
 visus et in tenebris tacitae resonare cavernae. 
 Quamquam et bacchatae furor urbis et undique plausus 
 et clamor geminatus "io io" et pede tellus 
 plurima pulsa virum, simul aggere dura resultans
 15 ungula mugitusque boum strepitusque rotarum 
 absenti miscent inferna silentia voce. 
 Vix tandem seque ipse memor deprendit, ut aures 
 indoluit laceras et bracchia laesa catenis, 
 agnovitque imo fremibundum corde Iugurtham.
 20 Flammescunt veteres obliti pectoris irae 
 undique, venalisque subit Maurusius et nunc 
 Gaetulam fremit ore fidem, nunc ille Quiritem, 
 nunc repetit fera verba Mari, nunc subdola Sullae, 
 aut Numidas magna compellat voce fugaces,
 25 aut diro sequitur Marianos omine mulos. 
 Nec non et Scauros duplices et fulmina Memmi 
 incusat, numeratque dolos causasque retractat, 
 iamque iterum obsessum perimit te rursus, Adherbal. 
 Tum tenebrae plenae regem videre silenti:
 30 rex oculos circum nequiquam volvit apertos. 
 Tum demum turpi cohiberi membra sepulcro 
 horruit et tabo dilabi viva futuro. 
 Obstruit ipse oculos, avidos vetat ipse videre, 
 ut se posse putet, velit modo: comprimit aures
 35 inscius et tacita surdas avertit ab umbra. 
 Ut tandem vires animo revocavit, at illi 
 spes aliquo taetram lustrabat lumine cellam. 
 Enecto quid enim victori opus esse Iugurtha 
 crediderit? fuerat: iam terve quaterve necassent:
 40 quidve per ambages et longa morte tenerent? 
 Hinc tenebris inhiare nigris, hinc si qua ferat fors 
 rimari sonitus, post secum plurima ringi 
 atque exauditas nulli ferus edere voces. 
 Mox iras gravis excepit sopor: ecce soporem
 45 somnosque obscuros oblivia longa secuntur. 
 Adsidua quin ille dies in nocte latentes 
 nequiquam veteremque diu spem quaerere pergit. 
 Heu dum conives, animis dilapsa vagantis, 
 nunc oculos caeci volitans eludit apertos!
 50 Sed iam nec regnum antiquum nec sceptra nec ipsa 
 iura sui patriamve cupit lucemve diei: 
 optat vel nigro respersum furfure panem, 
 vel qua vescentes Mariis captivus in armis 
 viderat hastatos sua per fastidia pultem. 
 55 Dira fames vigilisque necant ieiunia ventris. 
 O sibi si valvis praeberet hiantibus aegro 
 per rimas inserta manus vel pauperis offam, 
 si fastiditam canibus demitteret escam! 
 Nil rapiat de luce; suas premat ore querellas,
 60 si licet obiecto letum vix pane morari. 
 Expectat; nec mente dapes depellit inanes 
 longaque ieiunus celebrat convivia secum. 
 Auscultat: quid? nonne fores crepuere? quid? umbra 
 nonne micat? solidam sed noctem continuat nox.
 65 Ast iam nec quaerit caeco solatia ventri 
 nec lucem tantum reseratis postibus optat, 
 non patrias optat tantum sibi redditus oras: 
 arma cupit, cupit arma furens; procul agmina cogit, 
 infrenos equites formidatasque sagittas.
 70 Quin caesis iterum Gaetulo litore turmis, 
 protinus aeriis existit ab Alpibus alter 
 Hannibal atque urbem ferro populatur et igni. 
 Tum vero, ut mentem vana de caede resumpsit, 
 olli radebat siccas sitis arida fauces.
 75 Stratus humi querulam taciturna per omnia guttam 
 auribus hausit iners; nec primum credere passus 
 obturat digitis aures avidasque moratur. 
 Mox sensim laxavit hians iter: ecce per umbram 
 putrida prorupto singultu gutta cadebat.
 80 Repere tum coepit, sicca si lambere lingua 
 udam detur humum, si iam contingat aventi 
 deciduo patulas fauces supponere rori. 
 Reptabat genubus sonitus vestigia rauci 
 aure legens, tacitam quae singultata per umbram
 85 ducebant caecis cludebantque latebris 
 exanimum: tandem labris procumbit hiulcis 
 aridus. Ast querulum recidens prope gutta sonabat. 
 Ille autem in solis positum se viderat absens 
 desertisque locis, nudaque iacebat harena.
 90 Fluxerat illi omnis siccato gutture sanguis. 
 Pantheraene lacer saevo seu dente leonis, 
 incertum: procul obscenae baubantur hyaenae. 
 Nox erat an nimium praestringit lumina sidus? 
 At fons haud longe querula crystallinus unda
 95 visus abesse. Ter ille caput conatus et aegrum 
 tollere corpus humo et cubito fulcire, ter haesit. 
 Interea lunae quaedam surgebat imago, 
 quae loca suffiret nebulis et sulphure late. 
 Tum coram vidit virides astare columnas
 100 et patulo patrias agnovit vertice palmas; 
 aera camelorum resonant ubi pendula collis, 
 udum ubi fons unda subterlabente papyros 
 murmur agit: notis miscentur vocibus aurae. 
 Tum dirae facies illum clamare volentem
 105 continuo cohibent; Numidis nam saeptus Hiempsal 
 ipse suis, palma visus sedisse sub alta. 
 Ille viam rivo longam solatur et umbra 
 applicitus trunco; quin procubuere cameli 
 et Numidae circum per gramina membra dederunt.
 110 Quos omnes notosque viros torvosque camelos 
 in se conversos et defixisse videbat 
 in se reflexis oculos cervicibus uno. 
 Unus aquam longis gelidam ducebat Hiempsal 
 haustibus, et nondum tacitus respexerat; at iam
 115 cervices flexas oculis oculosque secutus, 
 vertere se coepit: subito cum gurgite palmae 
 corruerunt haustae; rarescunt litore formae; 
 nullum litus erat: notoque in carcere caecum 
 singultim recidens hinc illinc gutta vocabat.
 120 Nequiquam: vincti sunt artus compede mortis. 
 Vivit dira sitis; resonant singultibus aures. 
 Immo age: nec prope nec procul inde tumultus equorum 
 ingruit: ipse fugit per inhospita tesca rapitque 
 verbere cornipedem; sequitur cita turma citatum.
 125 Arduus ille micat; volat usque volantibus illis: 
 sed pigrior mutare pedes equus, atque reniti: 
 extremum sistit saxeo compar ostento. 
 Tum properare pedes; tum ferrum stridere; clamat; 
 et lucem rapit atque eliso gutture linquit.
 130 "Ten mihi sex vixisse dies?" ita servus, et angit: 
 "Durus eras," inquit "sed durior, Hercule, Roma est".
 
 
 
 
	 Pascoli 
	 Neo-Latin 
	 The Latin Library 
	 The Classics Homepage