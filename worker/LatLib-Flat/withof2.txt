Johann Hildebrand Withof 
 
 
 
 
 JOHANN HILDEBRAND WITHOF
 
 (1694-1769) 
 
 
 
 Magnis molestiis homini constare perniciem 
 
Quis non exitium sponte laboribus, 
Et curis hominem tam gravibus sibi 
Moliri doleat? per mare, per iuga, 
Per silvas rigidis sentibus obsitas, 
Praedantumve manu non satis hostium 
Tutas fertur, amans omnia perpeti, 
Dum venatur opes, luxuria fluens 
Partis ut pereat, vel miser incubet 
Quid, fastus, memorem, teter & ambitus 
Quantis usta malis pectora torqueant? 
Quam crebras pariant sollicitudines 
In poenam tumidis mentibus additas; 
seu Vindicta ferox, seu fremitu gravi 
Dentes Ira sibi turpiter asperos 
Collidens trepidas exagitet nimis? 
Non noctes requiem, non referunt dies 
Vexati toties corporis artubus. 
Lecto torta novis ossa doloribus 
Versantur, tenebrae si redeunt novae. 
At diras odiis subjiciens faces 
Livor sub tacito pectore quam coquit 
Semper triste genus, semper atrocibus 
Ipsum se, placidam dum simulat fidem, 
Et ridens miserum faevius angitur, 
Occulti stimulis confodiens Mali! 
Infelix Tityi sic jecur exedit, 
Nascentesque fibras ales identidem. 
Sic Ixioniae circumagit rotae 
Vertigo celeri turbine perfidum. 
O crux! o vehemens continuo labor! 
O quantis homines se miseri terunt 
Curis! quam gravibus saepe periculis 
Quaerunt, ut pereant, ut doleant, student! 
Felix, quae petitur, Vita negotio 
Quam posset facili, si saperet, dari 
Humano generi! diffugientibus 
Curis, inque Deo spe posita, memor 
Ut sis officii, fungere partibus 
Iussis. hoc oritur fonte beatitas: 
Hac coelum petitur, si petitur, via. 
Non est Vita labor prospera, sed quies.
 
 
 
 
 
 
	 Neo-Latin 
	 The Latin Library 
	 The Classics Page