Sedulius: Carmen Paschale I
		 

		 
		 
	 
	
 

 SEDULIUS CARMEN PASCHALE LIBER QUINTUS
 

 


 
Has inter virtutis opes iam proxima paschæ 
Cœperat esse dies, Domini cum gloria vellet 
Ponere mortalem, vivamque resumere carnem, 
Non aliam, sed rursus eam, quam munere plenam 
Lucis, ab infernis relevans, ad sidera duxit.    5 
Exclamansque palam; Pater, ista memet ab hora 
Salvifica: sed in hanc ideo veni tamen horam; 
Clarifica, dixit, nomen tuum; magnaque cœlo 
Vox resonans venit per nubila: Clarificavi, 
Clarificabo iterum. Quid apertius est Patre teste,    10 
Cœlo assertore? At nec sic agnoscere Christum 
Gens voluit Iudæa Deum; pars esse ferebat, 
Hoc tonitrum: pars angelicam crepuisse loquelam. 
O gens cæca oculis, o gens durissima corde! 
Non tonitrus potuit Christum, sive angelus ullus    15 
Auctorem generasse suum, qui, nomine Patris 
Audito, responsa daret, sed ab ore Tonantis, 
Natum agnoscentis, populus quo crederet astans, 
Vox emissa suo respondit consona verbo. 
Annua tunc sacræ celebrans per munera cœnæ    20 
Paschales ex more dapes, humilemque ministrum 
Se faciens, et grata suis exempla relinquens, 
Assurgit, famulisque libens famulatur, et omnem 
Linteolo accinctus tantum inclinavit honorem, 
Discipulis ut sponte lavans vestigia cunctis,    25 
Nec Iudam exciperet, quem proditionis iniquæ 
Noverat auctorem. Sed nil tibi gloria, sæve 
Traditor, illa dabat pedibus consistere mundis, 
Qui sensu pollutus eras, velut omne sepulcrum 
Exteriora gerens albæ velamina formæ,    30 
Sordibus interius, fœdoque cadavere plenum. 
Nec Dominum latuere doli, scelerisque futuri 
Prodidit auctorem, panem cui tradidit ipse, 
Qui panis tradendus erat: nam corporis, atque 
Sanguinis ille sui postquam duo munera sanxit,    35 
Atque cibum, potumque dedit, quo perpete numquam 
Esuriant, sitiantque animæ sine labe fideles: 
Protinus in Iudam, sedes ubi livor habebat, 
Spiritus intravit teterrimus, armaque sumens 
In Dominum, servile dedit consurgere bellum,    40 
Pactus grande nefas quavis mercede: nec illi 
Culpa datur pretio, sed inhærent crimina facto. 
Tantumdem sceleris, terdena numismata sumens 
Argenti, parvo cæcatus munere gessit, 
Quantum, cuncta simul terrarum regna, marisque    45 
Divitias, omnemque vagis cum nubibus æthram 
Si caperet, gesturus erat: neque enim bona mundi 
Sufficerent magni fuso pro sanguine Christi, 
Qui pater est mundi, qui fecerat, hunc quoque nasci. 
Atque utinam sterili damnatus matre nequisset    50 
Natalem sentire diem, nec luminis huius 
Hausisset placidas flabris vitalibus auras 
&Aelig;terno torpore latens, miseroque fuisset 
Sors melior nescire datam, quam perdere vitam, 
Aut male fusus humo, confestim munera lucis    55 
Perderet, ut pulvis, quem ventus proiicit ingens 
A facie terræ, rapidisque volatibus actus 
Spargitur in vacuas nebulis obscurior umbras. 
Tune cruente, ferox, audax, insane, rebellis, 
Perfide, crudelis, fallax, venalis, inique,    60 
Traditor immitis, fere proditor, impie latro, 
Prævius horribiles comitaris signifer enses? 
Sacrilegamque aciem, gladiis, sudibusque minacem 
Cum moveas, ore ora premis, mellique venenum 
Inseris, et blanda Dominum sub imagine prodis?    65 
Quid socium simulas, et amica fraude salutas? 
Numquid terribiles aut pax coniurat in enses, 
Aut truculenta pio lupus oscula porrigit agno? 
Traditus ergo viris operator sanctus iniquis, 
Consuetam non liquit opem, pueroque revulsam    70 
Ense Petri, nequa pius a pietate vacaret, 
Reddidit auriculam; nec enim vindicta Tonanti 
Conveniens humana fuit, qui millia Patrem 
Angelicas sibimet legiones poscere posset 
Plus duodena dari, si mallet sumere pœnas    75 
De meritis, quam sponte suas ignoscere plagas. 
Tunc parci mucrone iubet, quia venerat ipse 
Ponere pro cunctis animam, non tollere cuiquam. 
Namque Petro, clara iamdudum voce fatenti, 
Cum Domino se velle mori, Prius aliger, inquit,    80 
Quam gallus cantet, hac me ter nocte negabis, 
Non reprobando fidem, sed prædicendo timorem. 
Continuo ad tristes Caiphæ deducitur ædes. 
Ille sacerdotum fuerat tunc denique princeps, 
Et princeps scelerum, namque hoc residente cathedra    85 
Pestifera, falsis agitatum testibus ardet 
Concilium, iam iamque volant mendacia mille 
In Dominum, vanis hominum conflata favillis, 
Et pereunt levitate sui, velut ignis oberrans 
Arentes stipulas, vires cui summa cremandi    90 
Materies infirma rapit, victoque furore 
Labitur invalidæ deformis gloria flammæ. 
Postquam nulla dolis patuit via, brachia tolli 
Armat in insontem sævus furor: heu mihi! quantis    95 
Impedior lacrymis rabidum memorare tumultum 
Sacrilegas movisse manus? non denique passim 
Vel colaphis pulsare caput, vel cædere palmis, 
Aut spuere in faciem plebs exsecranda quievit. 
Ille tamen patiens subiecto corpore totum 
Sustinuit, nostræque dedit sua membra saluti.    100 
Namque per hos colaphos caput est sanabile nostrum, 
Hæc sputa per Dominum nostram lavere figuram, 
His alapis nobis libertas maxima plausit, 
At senior, cui cuncta potens prædixerat auctor, 
Quæ ventura forent, quoniam transire nequibat    105 
Infectum, quod Christus ait, se prorsus adesse 
Ipsius ex sociis, semel, ac bis, terque negavit, 
Et gallus cecinit; completa est sanctio Christi, 
Et sensus rediere Petri: memor ille malorum 
Immemoris damnavit opus, gemituque sequente,    110 
Culpa fugit, cedunt lacrymis delicta profusis, 
Et dulcem veniam, fletus, generastis, amari. 
Iamque dies aderat, nocturna mœstior umbra, 
Flagitium visura novum, tenebrisque remotis, 
Pandebat populis Iudææ crimina gentis.    115 
Mox igitur Dominum Pilati ad mœnia duci. 
Nexibus astrictum, Iudas ut vidit iniquus, 
Diriguit, scelerisque sui commercia reddens 
Incassum, facti pretium, non facta reliquit. 
Quidnam etenim prodest, illic trepidare timore,    120 
Nullus ubi timor est? aut quæ confessio tetro 
Lucet in inferno, cum iam demersa securis 
Arboris infandæ radicibus, exitialem 
Quæ peperit fructum, feralia germina vertat 
Funditus, et dignis pereant mala robora flammis?    125 
Continuoque trucis correptus mente furoris, 
Se quoque morte petit; quamquam tunc sanior esset, 
Cum scelus ulcisci præcurreret, ipsaque diræ 
Guttura vocis iter, cuncti quæ vendere mundi 
Ausa redemptorem, nodatis faucibus angens    130 
Infelicem animam laqueo suspendit ab alto. 
Lenior ira quidem tantæ pro crimine culpæ, 
Cunctorum cui nulla foret par pœna malorum. 
Exitus hic mortis tamen, et sublime cadaver 
Ostendit populis, quanto de culmine lapsus    135 
Pridem discipulus, qui nunc reus, alta relinquens 
Sidera, tartareum descendit ad usque profundum; 
Tunc vir apostolicus, nunc vilis apostata factus. 
At Dominus patiens cum præsidis ante tribunal 
Staret, ut ad iugulum ductus mitissimus agnus,    140 
Nil inimica cohors insontis sanguine dignum 
Repperiens, regem quod se rex dixerat esse, 
Obiicit, et verum mendax pro crimine ducit. 
Nec mirum, si iura Dei gens perfida vitet, 
Imperiumque neget, lucos quæ semper amavit,    145 
Idola dilexit; simili nam more furentes, 
Tunc coluere Baal, nunc elegere Barabbam, 
Damnatoque pio, conservatoque protervo, 
Mutavit per utrumque viam sententia iustam. 
Auctor mortis erat, iussus qui sumere lucem;    150 
Auctor lucis erat, iussus qui sumere mortem. 
Credite iam Christum, pro cunctis credite passum. 
Quid dubitatis adhuc? en sectus terga flagellis, 
Subditus opprobriis, pœnas amplectitur omnes, 
Ne dignus sentire necem vel latro periret.    155 
Heu! falx torva patrum, segetem cæsura nepotum, 
Heu! facinus, Pilate, tuum! quot gesseris uno 
Crimina iudicio, vigili si mente notares, 
Non solas lavisse manus, sed corpore toto 
Debueras sacrum veniæ sperare lavacrum.    160 
Corripis insontem, sistis sub præside regem, 
Præponis humana Deo; qua morte teneris, 
Qui Dominum numerosa cruci per vulnera figis? 
Cumque datus sævis ad pœnam Sanctus abiret 
Militibus, vilem rubri sub tegmine cocci    165 
Vestitur chlamydem, species ut cuncta cruentæ 
Mortis imago foret; spinis circumdedit amplum 
Nexa corona caput, quoniam spineta benignus 
Omnia nostrorum susceperat ille malorum; 
Implet arundo manum, sceptrum quod mobile semper,    170 
Invalidum, fragile est, vacuum, leve: moxque alienos 
Deponens habitus, proprium suscepit amictum, 
Scilicet humanæ positurus tegmina carnis, 
Et sumpturus item, nil iam ut mutabile ferret, 
Post mortem propria cum maiestate resurgens,    175 
Humano ponens mortalem tegmine carnem. 
Nec sine divino constat moderamine gestum, 
Quod vinum cum felle datum, tristemque saporem 
Suscipiens tetigit labiis, et ab ore removit. 
Quippe necem parvo degustaturus amaram    180 
Tempore, quam reduci contemnere carne pararet. 
Protinus in patuli suspensus culmine ligni, 
Relligione pia mutans discriminis iram, 
Pax crucis ipse fuit, violentaque robora membris 
Illustrans propriis, pœnam vestivit honore,    185 
Suppliciumque dedit signum magis esse salutis, 
Ipsaque sanctificans in se tormenta beavit. 
Neve quis ignoret, speciem crucis esse colendam, 
Quæ Dominum portavit ovans, ratione potenti 
Quattuor inde plagas quadrati colligit orbis.    190 
Splendidus auctoris de vertice fulget Eous, 
Occiduo sacræ lambuntur sidere plantæ, 
Arcton dextra tenet, medium læva erigit axem, 
Cunctaque de membris vivit natura creantis, 
Et cruce complexum Christus regit undique mundum.    195 
Scribitur et titulus, Hic est rex Iudæorum, 
Quo nihil a deitate vacet: nam cœlitus actum 
Hoc Hebræa refert, hoc Græca, Latinaque lingua. 
Hoc docet una fides, unum ter dicere regem. 
Huius in exuviis sors mittitur, ut sacra vestis.    200 
Intemerata manens, a Christo schisma vetaret. 
Quin etiam insontis latere ex utroque cruentos 
Constituere viros, meritum licet omnibus unum 
Non faciat similis quamvis sententia; namque 
Inter carnifices sancto pendente latrones,    205 
Par est pœna trium, sed dispar causa duorum. 
Hi mundo sunt quippe rei pro crimine multo; 
Huic reus est mundus, salvatus sanguine iusto. 
Suppliciisque tamen rerum dominator in ipsis 
Iura potestatis non perdidit: æquus utrumque    210 
Iudex namque tuens, hunc eligit, hunc reprobavit, 
Amborum merita præcelso examine pensans. 
Unus enim, quem vita ferox nec morte reliquit, 
In Dominum scelerata movens convicia, dictis 
Mordebat propriis, et tamquam setiger hircus    215 
Ore venenoso vitem lacerabat amœnam: 
Alter, adorato per verba precantia Christo, 
Saucia deiectus flectebat lumina, tantum 
Lumina, nam geminas arcebant vincula palmas. 
Quem Dominus, ceu pastor ovem deserta per arva,    220 
Colligit errantem, secumque adducere gaudet 
In campos, paradise, tuos, ubi flore perenni 
Gramineus blanditur ager, nemorumque voluptas, 
Irriguis nutritur aquis, interque benigne 
Conspicuos pomis non deficientibus hortos    225 
Ingemit antiquum serpens habitare colonum. 
Ambo igitur varium diverso calle latrones 
Agressi facinus violentum grande patrarunt. 
Infernas adit ille fores, adit iste supernas; 
Ille profunda sequens penetravit claustra gehennæ,    230 
Abstulit iste suis cœlorum regna rapinis. 
Interea horrendæ subito venere tenebræ, 
Et totum tenuere polum, mœstisque nigrantem 
Exsequiis texere diem; sol nube coruscos 
Abscondens radios, tetro velatus amictu,    235 
Delituit, tristemque infecit luctibus orbem. 
Hunc elementa sibi meruerunt cernere vultum, 
Auxiliis orbata patris, lætata per ortum, 
Mœsta per occasum. Nam lux ut tempore fulsit 
Nascentis Domini, sic, hoc moriente, recessit,    240 
Non absens mansura diu, sed mystica signans 
Per spatium secreta suum; quippe ut tribus horis 
Cæca tenebrosi latuerunt sidera cœli, 
Sic Dominus clausi triduo tulit antra sepulcri. 
Nec tellus sine clade fuit, quæ talia cernens    245 
Funditus intremuit, dubioque in fine supremum 
Expavit natura modum, ne cogeret omnem 
Summus apex inferna petens succumbere molem, 
Auctoremque sequens per tartara mundus abiret. 
Sed pietas immensa vagas properabat ad umbras,    250 
Perdita restituens, non consistentia perdens. 
Nulla tamen tanti metuerunt signa pericli, 
Qui Dominum fixere cruci, quin insuper haustum 
Cum peteret sitiens, unus de plebe nefanda 
Peniculo infusum calamo porrexit acetum.    255 
Mamzeribus populis in deteriora volutis 
Conveniens liquor ille fuit: nam dulcia vina 
Sicut in horrendum dum convertuntur acetum, 
A mensis proiecta iacent: ita tempore prisco 
Gens accepta Deo, nunc est odiosa propago.    260 
Ergo ubi cuncta boni completa est passio Christi, 
Ipse animam proprio dimisit corpore sanctam, 
Ipse iterum sumpturus eam, quia mortuus idem, 
Idem vivus erat, membris obeuntibus in se, 
Non obeunte Deo, cuius virtute retrorsum    265 
Infernæ patuere viæ, ruptæque fatiscunt 
Divisa compage petræ, rediviva iacentum 
Corpora sanctorum fractis abiere sepulcris, 
In cineres animata suos; subitoque fragore 
Illud ovans templum, maioris culmina templi    270 
Procubuisse videns, ritu plangentis alumni, 
Saucia discisso nudavit pectora velo, 
Interiora sui populis arcana futuris 
Iam reseranda docens, quia lex velamine Moysi 
Tecta diu, Christo nobis veniente, patescit.    275 
Dic, ubi nunc, tristis, victoria, dic, ubi nunc sit, 
Mors, stimulus, horrenda, tuus? quæ semper opimis 
Insaturata malis, cunctas invadere gentes 
Pœnali ditione soles; en pessima, non tu 
Pervenis ad Christum, sed Christus pervenit ad te,    280 
Cui licuit sine morte mori, quique omnia gignens, 
Omnia constituens, te non formavit; ut esses, 
Semine vipereo, culpa genitrice crearis, 
Et, venia regnante, peris. Iam spiritus artus 
Liquerat ad tempus, patulo iam frigida ligno    285 
Viscera pendebant, et adhuc furor, arma ministrans, 
Cuspide perfossum violat latus: eque patenti 
Vulnere purpureus cruor, et simul unda cucurrit. 
Hæc sunt quippe sacræ pro relligionis honore, 
Corpus, sanguis, aqua, tria vitæ munera nostræ.    290 
Fonte renascentes, membris, et sanguine Christi 
Vescimur, atque ideo templum deitatis habemur: 
Quod servare Deus nos annuat immaculatum, 
Et faciat tenues tanto mansore capaces. 
Ergo ubi depositi thesaurum corporis amplum    295 
Nobilis accepit Domino locus ille iacente, 
Nobilior surgente tamen, generatio fallax 
Augebat sub corde nefas, quod nocte silenti 
Discipuli Christum raperent, et abisse referrent, 
Ter redeunte die, sicut prædixerat ipse.    300 
Quo stimulante metu, vigilum munimina poscunt 
Plura dari, sævaque locum obsidione teneri. 
Si nondum post vincla crucis, post vulnera ferri, 
Post obitum mortis, numerosa cæde cruentum, 
Carnifices, implestis opus, nec creditis illum,    305 
Qui toties imis animas produxit ab umbris, 
Posse suam revocare magis, peioribus aptos 
Consiliis armate dolos, signate sepulcrum, 
Ponite custodes, monumento advolvite saxum. 
Quis poterit servare Deum, cui cardine rerum    310 
Cuncta patent? undis habitat, per tartara regnat, 
Et cœli de nube tonat. Quid, sæve tumultus, 
Excubiis deperdis opus? quid niteris illam 
Explorare fidem, cui non vis credulus esse? 
Cœperat interea post tristia sabbata felix    315 
Irradiare dies, culmen qui nominis alti 
A Domino dominante trahit, primusque videre 
Promeruit nasci mundum, atque resurgere Christum. 
Septima nam Genesis cum dicit sabbata, claret, 
Hunc orbis caput esse diem, quem gloria regis,    320 
Nunc etiam proprii donans fulgore tropæi, 
Primatum retinere dedit; hoc luminis ortu 
Virgo parens, aliæque simul cum munere matres 
Messis aromaticæ, notum venere gementes 
Ad tumulum, vacuumque vident iam corpore factum,    325 
Sed plenum virtute locum. Nam missus ab astris 
Angelus amoti residebat vertice saxi, 
Flammeus aspectu, niveo præclarus amictu. 
Qui gemina specie terrorem, et gaudia portans, 
Cunctaque dispensans, custodibus igne minacem    330 
Venerat in formam, Christum quærentibus albam. 
Illæ igitur Dominum calcata vivere morte 
Angelica didicere fide; perterritus autem 
Miles in ancipiti retinet discrimine vitam, 
Deserta statione fugax, testisque timoris    335 
Vera refert gratis; postquam data munera, fallit 
Discipulumque globum placidi sub tempore sumni 
Clam sibi nocturna Christum abstraxisse rapina 
Compositus simulator ait. Fare, improbe custos, 
Responde, scelerata cohors, si Christus, ut audes    340 
Dicere, concluso furtim productus ab antro, 
Sopitos latuit, cuius iacet intus amictus, 
Cuius ad exuvias sedet Angelus? anne beati 
Corporis ablator velocius esse putavit 
Solvere contectum, quam devectare ligatum?    345 
Cum mora sit furtis contraria, cautius ergo 
Cum Domino potuere magis sua lintea tolli. 
Mentita est vox vana sibi; tamen ista figuram 
Res habet egregiam: Iudæis constat ademptum, 
Quem nos devoto portamus pectore Christum.    350 
Plange sacerdotes perituros, plange ministros, 
Et populum, Iudæa, tuum pro talibus ausis. 
Non tuba, non Unctus, non iam tua victima grata est. 
Quænam bella tibi clanget tuba, rege perempto? 
Quis tuus Unctus erit, quæ verum amiseris Unctum?    355 
Victima quæ dabitur, cum victima pastor habetur? 
Discedat synagoga, suo fuscata colore, 
Ecclesiam Christus pulchro sibi iunxit amore, 
Hæc est conspicuo radians in honore Mariæ: 
Quæ cum clarifico semper sit nomine mater,    360 
Semper virgo manet; huius se visibus astans 
Luce palam Dominus prius obtulit, ut bona mater, 
Grandia divulgans miracula, quæ fuit olim 
Advenientis iter, hæc sit redeuntis et index. 
Mox aliis conviva potens in fragmine panis    365 
Agnitus enituit, qui verus panis apertis 
Semper adest oculis, fidei quos gratia claros 
Efficit, ut Dominum viventem cernere possint. 
Sæpe dehinc proprios diversi temporis horis 
Discipulos manifestus adit, vescentibus illis,    370 
Extemplo nunc ora ferens, nunc piscis obusti, 
Atque favi mandens epulas, quo rite doceret, 
Corporeas res esse dapes, seseque videri 
In membris, quibus ante fuit. Formidine rursus 
Plebis apostaticæ, Dominum quæ cæca negasset,    375 
Cum foribus clausis resideret turba fidelis, 
Pace salutantis sese intulit, atque foratas 
Expediens palmas, nudat latus: ast ibi Thomas, 
Cui Didymus cognomen erat, cum fratribus una 
Non fuerat, dubiamque fidem sub corde gerebat.    380 
Donec rursus, eo pariter residente, veniret, 
Qui numquam subtractus erat. Tunc limine clauso 
Constitit in medio, non dedignatus apertum 
Discipulo monstrare latus, tactuque probari 
Vulneris, et mentem patienter ferre labantis.    385 
Agnitus hinc potius, quod sit dubitantis amicus. 
Quisquis enim artifices cæca sub imagine fraudes 
Instruit, et vanas cupit exercere figuras, 
Non vult agnosci, non vult, sua facta requiri, 
Ut lateant sub nube doli, nebulaque recludens    390 
Omnia, sollicitos odit simulator amicos. 
Gnarus item Dominus, Petro piscante per æquor 
Cum sociis, captum esse nihil, dimittere lina 
In dextras hortatur aquas, mox gurgite clauso 
Pendula fluctivagam traxerunt retia prædam,    395 
Per typicam noscenda viam: nam retia dignis 
Lucida sunt præcepta Dei, quibus omnis in illa 
Dextra parte manens concluditur, ac simul ulnis 
Fertur apostolicis Domini ad vestigia Christi. 
Nec piscis, prunæque vacant, et panis, in uno    400 
Discipulis inventa loco; quisnam ambigat, unam 
Hic rebus constare fidem, quippe est aqua piscis, 
Christus adest panis, sanctusque Spiritus ignis. 
Hinc etenim abluimur, hoc pascimur, inde sacramur. 
Tunc epulis præceptor eos invitat odendis,    405 
Alloquiis de more piis, mensamque petentes 
Unanimes nota Domini bonitate fruuntur, 
Et Christum sensere suum, modicoque paratu 
Postquam victa fames, et surrexere relictis 
Rite toris, an corde Petrus se diligat alto,    410 
Explorat Dominus: Petrus annuit: ergo nitentes 
Pastor amans augere greges, operario in omni 
Parte bono commendat oves, commendat et agnos. 
Hoc terno sermone monens, ut terna negantis 
Culpa recens parili numero purgata maneret.    415 
Inde sequenda docens, Pacem omnes, inquit, habete, 
Pacem ferte meam, pacem portate quietam, 
Pacem per populos monitis dispergite sanctis, 
Et mundum vacuate malis: gentesque vocari 
Finibus e cunctis, latus qua tenditur orbis,    420 
Iussis mando meis, omnesque in fonte lavari. 
Hæc ubi dicta pio Dominus sermone peregit, 
Bethaniæ mox arva petit: coramque beatis 
Qui tantum meruere viris spectare triumphum, 
&Aelig;thereas evectus abit sublimis in auras.    425 
Ad dextram sedet ipse Patris totumque gubernat 
Iure suo, qui cuncta tenens excelsa, vel ima, 
Tartara post cœlum penetrat, post tartara cœlum. 
Illi autem lætis cernentes vultibus, altas 
Ire super nubes Dominum, tractusque coruscos    430 
Vestigiis calcare suis, veneranter adorant, 
Sidereasque vias alacri sub corde reportant, 
Quas cunctos doceant: testes nam iure fideles 
Divinæ virtutis erant, qui plura videntes, 
Innumerabilium scripserunt pauca bonorum.    435 
Nam si cuncta sacris voluissent tradere chartis 
Facta redemptoris, nec totus cingere mundus 
Sufficeret densos per tanta volumina libros.
 

 

 
 
 
	 Christian Latin 
	 The Latin Library 
	 The Classics Page