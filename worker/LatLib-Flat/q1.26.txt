St. Thomas Aquinas: Summa Theologica, Prima Pars Quaestio XXIVI 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXVI
 
De divina beatitudine
 
in quatuor articulos divisa 
 
 
 
 
 
Ultimo autem, post considerationem eorum quae ad divinae essentiae unitatem pertinent,
considerandum est de divina beatitudine. 
Et circa hoc quaeruntur quatuor. 
 
 Primo: utrum beatitudo Deo competat. 
 Secundo: secundum quid dicitur Deus esse beatus, utrum secundum actum intellectus. 
 Tertio: utrum sit essentialiter beatitudo cuiuslibet beati. 
 Quarto: utrum in eius beatitudine omnis beatitudo includatur. 
 
 
 ARTICULUS 1
 
Utrum beatitudo Deo competat
 
 Ad primum dic proceditur. Videtur quod beatitudo Deo non conveniat. 
1. Beatitudo enim, secundum Boetium, in III De consol., est status omnium bonorum
aggregatione perfectus. Sed aggregatio bonorum non habet locum in Deo, sicut nec compositio. 
Ergo Deo non convenit beatitudo. 
2. Praeterea, beatitudo, sive felicitas, est praemium virtutis, secundum Philosophum, in I
Ethic. Sed Deo non convenit praemium, sicut nec meritum. Ergo nec beatitudo. 
Sed contra est quod dicit Apostolus, I ad Tim. ultimo, 15: Quem suis temporibus ostendet Deus
beatus et solus potens, Rex regum et Dominus dominantium. 
Respondeo dicendum quod beatitudo maxime Deo competit. Nihil enim aliud sub nomine
beatitudinis intelligitur, nisi bonum perfectum intellectualis naturae; cuius est suam
sufficientiam cognoscere in bono quod habet; et cui competit ut ei contingat aliquid vel bene vel
male, et sit suarum operationum domina. Utrumque autem istorum excellentissime Deo
convenit, scilicet perfectum esse, et intelligentem. Unde beatitudo maxime convenit Deo. 
Ad primum ergo dicendum quod aggregatio bonorum est in Deo non per modum compositionis, sed
per modum simplicitatis: quia quae in creaturis multiplicia sunt, in Deo praeexistunt
simpliciter et unite, ut supra dictum est. 
Ad secundum dicendum quod esse praemium virtutis accidit beatitudini vel felicitati, inquantum
aliquis beatitudinem acquirit: sicut esse terminum generationis accidit enti, inquantum exit de
potentia in actum. Sicut igitur Deus habet esse, quamvis non generetur; ita habet beatitudinem,
quamvis non mereatur. 
 
 ARTICULUS 2
 
Utrum Deus dicatur beatus secundum intellectum
 
 Ad secundum sic proceditur. Videtur quod Deus non dicatur beatus secundum intellectum. 
1. Beatitudo enim est summum bonum. Sed bonum dicitur in Deo secundum essentiam: quia
bonum respicit esse, quod est secundum essentiam, secundum Boetium, in libro De hebdomad. 
Ergo et beatitudo dicitur in Deo secundum essentiam, et non secundum intellectum. 
2. Praeterea, beatitudo habet rationem finis. Finis autem est obiectum voluntatis, sicut et
bonum. Ergo beatitudo dicitur in Deo secundum voluntatem, et non secundum intellectum. 
Sed contra est quod Gregorius dicit, XXXII Moralium: Ipse gloriosus est, qui, dum seipso
perfruitur, accedentis laudis indigens non est. Esse autem gloriosum significat esse beatum.
Cum igitur Deo fruamur secundum intellectum, quia visio est tota merces, ut dicit Augustinus,
videtur quod beatitudo dicatur in Deo secundum intellectum. 
Respondeo dicendum quod beatitudo, sicut dictum est, significat bonum perfectum intellectualis
naturae. Et inde est quod, sicut unaquaeque res appetit suam perfectionem, ita et intellectualis
natura naturaliter appetit esse beata. Id autem quod est perfectissimum in qualibet intellectuali
natura, est intellectualis operatio, secundum quam capit quodammodo omnia. Unde cuiuslibet
intellectualis naturae creatae beatitudo consistit in intelligendo. In Deo autem non est aliud esse
et intelligere secundum rem, sed tantum secundum intelligentiae rationem. Attribuenda ergo est
Deo beatitudo secundum intellectum, sicut et aliis beatis, qui per assimilationem ad
beatitudinem ipsius, beati dicuntur. 
Ad primum ergo dicendum quod ex illa ratione probatur quod Deus sit beatus secundum suam
essentiam: non autem quod beatitudo ei conveniat secundum rationem essentiae, sed magis
secundum rationem intellectus. 
Ad secundum dicendum quod beatitudo, cum sit bonum, est obiectum voluntatis. Obiectum autem
praeintelligitur actui potentiae. Unde, secundum modum intelligendi, prius est beatitudo
divina, quam actus voluntatis in ea requiescentis. Et hoc non potest esse nisi actus intellectus. 
Unde in actu intellectus attenditur beatitudo. 
 
 ARTICULUS 3
 
Utrum Deus sit beatitudo cuiuslibet beati
 
 Ad tertium sic proceditur. Videtur quod Deus sit beatitudo cuiuslibet beati. 
1. Deus enim est summum bonum, ut supra ostensum est. Impossibile est autem esse plura
summa bona, ut etiam ex superioribus patet. Cum igitur de ratione beatitudinis sit, quod sit
summum bonum, videtur quod beatitudo non sit aliud quam Deus. 
2. Praeterea, beatitudo est finis rationalis naturae ultimus. Sed esse ultimum finem rationalis
naturae, soli Deo convenit. Ergo beatitudo cuiuslibet beati est solus Deus. 
Sed contra, beatitudo unius est maior beatitudine alterius, secundum illud 1 Cor. 15,41: stella
differt a stella in claritate. Sed Deo nihil est maius. Ergo beatitudo est aliquid alius quam Deus. 
Respondeo dicendum quod beatitudo intellectualis naturae consistit in actu intellectus. In quo
duo possunt considerari: scilicet obiectum actus, quod est intelligibile; et ipse actus, qui est
intelligere. Si igitur beatitudo consideratur ex parte ipsius obiecti, sic solus Deus est
beatitudo: quia ex hoc solo est aliquis beatus, quod Deum intelligit; secundum illud Augustini, in
V libro Confess.: Beatus est qui te novit, etiam si alia ignoret. Sed ex parte actus intelligentis,
beatitudo est quid creatum in creaturis beatis: in Deo autem est etiam secundum hoc, aliquid
increatum. 
Ad primum ergo dicendum quod beatitudo, quantum ad obiectum, est summum bonum
simpliciter: sed quantum ad actum, in creaturis beatis, est summum bonum, non simpliciter,
sed in genere bonorum participabilium a creatura. 
Ad secundum dicendum quod finis est duplex, scilicet cuius et quo, ut Philosophus dicit, scilicet
ipsa res, et usus rei: sicut avaro est finis pecunia, et acquisitio pecuniae. Creaturae igitur
rationalis est quidem Deus finis ultimus ut res; beatitudo autem creata ut usus, vel magis
fruitio, rei. 
 
 ARTICULUS 4
 
Utrum in Dei beatitudine omnis beatitudo includatur
 
 Ad quartum sic proceditur. Videtur quod beatitudo divina non complectatur omnes beatitudines. 
1. Sunt enim quaedam beatitudines falsae. Sed in Deo nihil potest esse falsum. Ergo divina
beatitudo non complectitur omnem beatitudinem. 
2. Praeterea, quaedam beatitudo, secundum quosdam, consistit in rebus corporalibus, sicut in
voluptatibus, divitiis, et huiusmodi: quae quidem Deo convenire non possunt, cum sit
incorporeus. Ergo beatitudo eius non complectitur omnem beatitudinem. 
Sed contra est quod beatitudo est perfectio quaedam. Divina autem perfectio complectitur omnem
perfectionem, ut supra ostensum est. Ergo divina beatitudo complectitur omnem beatitudinem. 
Respondeo dicendum quod quidquid est desiderabile in quacumque beatitudine, vel vera vel falsa,
totum eminentius in divina beatitudine praeexistit. De contemplativa enim felicitate, habet
continuam et certissimam contemplationem sui et omnium aliorum: de activa vero,
gubernationem totius universi. De terrena vero felicitate, quae consistit in voluptate, divitiis,
potestate, dignitate et fama, secundum Boetium, in III De consol., habet gaudium de se et de
omnibus aliis, pro delectatione: pro divitiis, habet omnimodam sufficientiam, quam divitiae
promittunt: pro potestate, omnipotentiam: pro dignitate, omnium regimen: pro fama vero,
admirationem totius creaturae. 
Ad primum ergo dicendum quod beatitudo aliqua secundum hoc est falsa, secundum quod deficit a
ratione verae beatitudinis: et sic non est in Deo. Sed quidquid habet de similitudine,
quantumcumque tenui, beatitudinis, totum praeexistit in divina beatitudine. 
Ad secundum dicendum quod bona quae sunt in corporalibus corporaliter, in Deo sunt
spiritualiter, secundum modum suum. 
Et haec sufficiant de his quae pertinent ad divinae essentiae unitatem.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page