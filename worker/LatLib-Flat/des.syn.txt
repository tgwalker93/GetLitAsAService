Descartes: Synopsis
		 

		 
		 
	 
	
 

 Sex Sequentium Meditationum
 

 

 1. In primâ, causae exponuntur propter quas de rebus omnibus,
praesertim materialibus, possumus dubitare; quandiu scilicet non habemus
alia scientiarum fundamenta, quàm ea quae antehac habuimus. Etsi
autem istius tantae dubitationis utilitas primâ fronte non appareat,
est tamen in eo maxima quòd ab omnibus praejudiciis nos liberet,
viamque facillimam sternat ad mentem a sensibus abducendam; ac denique efficiat,
ut de iis, quae posteà vera esse comperiemus, non amplius dubitare
possimus.

 

 
2. In secundâ, mens quae, propriâ libertate utens,
supponit ea omnia non existere de quorum existentiâ vel minimum potest
dubitare, animadvertit fieri non posse quin ipsa interim existat. Quod etiam
summae est utilitatis, quoniam hoc pacto facile distinguit quaenam ad se,
hoc est, ad naturam intellectualem, & quaenam ad corpus pertineant.
Sed quia forte nonnulli rationes de animae immortalitate illo in loco expectabunt,
eos hîc monendos [13] puto me conatum esse nihil scribere quod non
accurate demonstrarem; ideoque non alium ordinem sequi potuisse, quàm
illum qui est apud Geometras usitatus, ut nempe omnia praemitterem ex quibus
quaesita propositio dependet, antequam de ipsâ quidquam concluderem.
Primum autem & praecipuum quod praerequiritur ad cognoscendam animae
immortalitatem, esse ut quàm maxime perspicuum de eâ conceptum,
& ab omni conceptu corporis plane distinctum, formemus; quod ibi factum
est. Praeterea verò requiri etiam ut sciamus ea omnia quae clare
& distincte intelligimus, eo ipso modo quo illa intelligimus, esse vera:
quod ante quartam Meditationem probari non potuit; & habendum esse distinctum
naturae corporeae conceptum, qui partim in ipsâ secunda, partim etiam
in quintâ & sextâ formatur; atque ex his debere concludi
ea omnia quae clare & distincte concipiuntur ut substantiae diversae,
sicuti concipiuntur mens & corpus, esse revera substantias realiter
a se mutuò distinctas; hocque in sextâ concludi. Idemque etiam
in ipsâ confirmari ex eo quòd nullum corpus nisi divisibile
intelligamus, contrà autem nullam mentem nisi indivisibilem: neque
enim possumus ullius mentis mediam partem concipere, ut possumus cujuslibet
quantamvis exigui corporis; adeo ut eorum naturae non modo diversae, sed
etiam quodammodo contrariae agnoscantur. Non autem ulteriùs eâ
de re in hoc scripto me egisse; tum quia haec sufficiunt ad ostendendum
ex corporis corruptione mentis interitum non sequi, atque sic ad alterius
vitae spem mortalibus faciendam; tum etiam quia praemissae, ex quibus ipsa
mentis immortalitas concludi potest, ex totius Physicae explicatione dependent:
primo [14] ut sciatur omnes omnino substantias, sive res quae a Deo creari
debent ut existant, ex naturâ suâ esse incorruptibiles, nec
posse unquam desinere esse, nisi ab eodem Deo concursum suum iis denegante
ad nihilum reducantur; ac deinde ut advertatur corpus quidem in genere sumptum
esse substantiam, ideoque nunquam etiam perire. Sed corpus humanum, quatenus
a reliquis differt corporibus, non nisi ex certâ membrorum configuratione
aliisque ejusmodi accidentibus esse conflatum; mentem verò humanam
non ita ex ullis accidentibus constare, sed puram esse substantiam: etsi
enim omnia ejus accidentia mutentur, ut quòd alias res intelligat,
alias velit, alias sentiat, &c, non idcirco ipsa mens alia evadit; humanum
autem corpus aliud fit ex hoc solo quòd figura quarumdam ejus partium
mutetur: ex quibus sequitur corpus quidem perfacile interire, mentem autem
ex naturâ suâ esse immortalem.
 

 
3. In tertiâ Meditatione, meum praecipuum argumentum ad probandum
Dei existentiam satis fusè, ut mihi videtur, explicui. Verumtamen,
quia, ut Lectorum animos quàm maxime a sensibus abducerem, nullis
ibi comparationibus a rebus corporeis petitis volui uti, multae fortasse
obscuritates remanserunt, sed quae, ut spero, postea in responsionibus ad
objectiones plane tollentur; ut, inter caeteras, quomodo idea entis summe
perfecti, quae in nobis es t. tantum habeat realitatis objectivae, ut non
possit non esse a causâ summe perfectâ, quod ibi illustratur
comparatione machinae valde perfectae, cujus idea est in mente alicujus
artificis; ut enim artificium objectivum hujus ideae debet habere aliquam
causam, nempe scientiam hujus artificis, vel alicujus alterius a quo illam
accepit, ita [15] idea Dei, quae in nobis est, non potest non habere Deum
ipsum pro causâ.
 

 
4. In quartâ, probatur ea omnia quae clare er distincte percipimus,
esse vera, simulque in quo ratio falsitatis consistat explicatur: quae necessariò
sciri debent tam ad praecedentia firmanda, quàm ad reliqua intelligenda.
(Sed ibi interim est advertendum nullo modo agi de peccato, vel errore qui
committitur in persecutione boni & mali, sed de eo tantùm qui
contingit in dijudicatione veri & falsi. Nec ea spectari quae ad fidem
pertinent, vel ad vitam agendam, sed tantùm speculativas & solius
luminis naturalis ope cognitas veritates.)
 

 
5. In quintâ, praeterquam quòd natura corporea in
genere sumpta explicatur, novâ etiam ratione Dei existentia demonstratur:
sed in quâ rursus nonnullae fortè occurrent difficultates,
quae postea in responsione ad objectiones resolventur: ac denique ostenditur
quo pacto verum sit, ipsarum Geometricarum demonstrationum certitudinem
a cognitione Dei pendere.
 

 
6. In sextâ denique, intellectio ab imaginatione secernitur;
distinctionum signa describuntur; mentem realiter a corpore distingui probatur;
eandem nihilominus tam arctè illi esse conjunctam, ut unum quid cum
ipsâ componat, ostenditur; omnes errores qui a sensibus oriri solent
recensentur; modi quibus vitari possint exponuntur; & denique rationes
omnes ex quibus rerum materialium existentia possit concludi, afferuntur:
non quòd eas valde utiles esse putarim ad probandum id ipsum quod
[16] probant, nempe revera esse aliquem mundum, & homines habere corpora,
& similia, de quibus nemo unquam sanae mentis seriò dubitavit;
sed quia, illas considerando, agnoscitur non esse tam firmas nec tam perspicuas
quàm sunt eae, per quas in mentis nostrae & Dei cognitionem devenimus;
adeo ut hae sint omnium certissimae & evidentissimae quae ab humano
ingenio sciri possint. Cujus unius rei probationem in his Meditationibus
mihi pro scopo proposui. Nec idcirco hîc recenseo varias illas quaestiones
de quibus etiam in ipsis ex occasione tractatur. 
 
 
 
 
 
	 Descartes 
	 Neo-Latin 
	 The Latin Library 
	 The Classics Page