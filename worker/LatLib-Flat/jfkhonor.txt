Honores Academici Praesidi J. F. Kennedy Berolini Tributi
		 

		 
		 
	 
	
 

 HONORES ACADEMICI PRAESIDI J.F. KENNEDY BEROLINI TRIBVTI
(26.6.1963)
 

 

 
 LIBERA UNIVERSITAS LITTERARUM BEROLINENSIS 
EX SENATUS ACADEMICI AUCTORITATE 
PRAESIDEM FOEDERATARUM AMERICAE SEPTEMTRIONALIS 
CIVITATUM 
 

 
 JOHANNEM F. KENNEDY 
 

 
HODIERNO DIE BEROLINI COMMORANTEM 
HONORIS CAUSA 
IN CIVITATEM ACADEMICAM ADSCIVIT. 
DOCTORES ET ALUMNI LIBERAE UNIVERSITATIS LITTERARUM 
BEROLINENSIS 
GRATO PIOQUE ANIMO 
PRAESIDEM FOEDERATARUM AMERICAE SEPTEMTRIONALIS 
CIVITATUM 
PROSEQUUNTUR 
 

 QUI SUAM IPSIUS SENTENTIAM IN INITIO LIBRI QUI 'PROFILES IN COURAGE' INSCRIBITUR PROLATAM, FORTITUDINI INTER OMNES VIRTUTES PALMAM ESSE DANDAM, IN MAXIMO UNIVERSI TERRARUM ORBIS PERICULO ATQUE EXTREMO PAENE DISCRIMINE RE COMPROBANS, SALUTI OMNIUM QUIBUS LIBERTAS CORDI EST INCOMPARABILI FORTITUDINI ET AUDENTI MODERATIONE CONSULUIT, CUM PROHIBUIT QUOMINUS ABOMINANDUM BELLUM QUOD ATOMICUM VOCANT EXORERETUR, SIMUL ET PROVIDIT NE QUID DETRIMENTI POPULARIS REI PUBLICAE GUBERNANDAE RATIO, NON ARBITRIO SED IURIS PRAECEPTIS FIRMITER INNIXA, IN EUROPA AUT IN AMERICA ACCIPERET,
 

 
QUI NON AMBIGUE SED APERTE AC PALAM POLLICITUS ET PROFESSUS FOEDERATAS AMERICAE SEPTEMTRIONALIS CIVITATES, QUICUMQUE BEROLINENSIUM LIBERTATEM, IURA, COMMERCIA, COMMEATUS VIOLAVERIT, IMMINUERIT, INTERCLUSERIT, EUM PRO HOSTE HABITURAS ET, SI RES POSTULARIT, VEL ARMORUM VI PERSECUTURAS ESSE, HUIUS URBI INCOLUMITATI ET LAETISSIMO RERUM BEROLINENSIUM INCREMENTO OPTIME PROSPEXIT,
 

 
QUI OPERAM ET LABOREM TUTANDAE BEROLINENSIUM LIBERTATI STUDIOSISSIME IMPENDENS AD SPES ANIMOSQUE CIVIUM HUIUS URBIS IN TOT EXTERNIS DIFFICULTATIBUS ERIGENDA ET FIRMANDA, AD LIBERALES ATQUE INGENUAS ARTES, DOCTRINAS, SCIENTIAM ET ERUDITIONEM FOVENDAS NEC NON AD LIBERAM UNIVERSITATEM LITTERARUM BEROLINENSEM AMPLIFICANDAM MAXIMA AUXILIA, OPES, ADIUMENTA ATTULIT.
 

 
DATUM BEROLINI A. D. VI. KAL. IUL. MCMLXIII
 

 
            PROFESSOR DR. IUR. ERNST HEINITZ 
            RECTOR MAGNIFICUS
 
 
 
 
 
	 Neo-Latin 
	 The Latin Library 
	 The Classics Page