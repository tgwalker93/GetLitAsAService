Digest of Justinian: Liber II
		 

		 
		 
	 
	
 

 OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
 

 

 
 LIBER SECUNDUS 
 

 
Dig. 2.1.0. De iurisdictione. 
 
Dig. 2.2.0. Quod quisque iuris in alterum statuerit, ut ipse eodem iure utatur. 
 
Dig. 2.3.0. I quis ius dicenti non obtemperaverit. 
 
Dig. 2.4.0. De in ius vocando. 
 
Dig. 2.5.0. Si quis in ius vocatus non ierit sive quis eum vocaverit, quem ex edicto non debuerit. 
 
Dig. 2.6.0. In ius vocati ut eant aut satis vel cautum dent. 
 
Dig. 2.7.0. Ne quis eum qui in ius vocabitur vi eximat. 
 
Dig. 2.8.0. Qui satisdare cogantur vel iurato promittant vel suae promissioni committantur. 
 
Dig. 2.9.0. Si ex noxali causa agatur, quemadmodum caveatur. 
 
Dig. 2.10.0. De eo per quem factum erit quominus quis in iudicio sistat. 
 
Dig. 2.11.0. Si quis cautionibus in iudicio sistendi causa factis non obtemperaverit. 
 
Dig. 2.12.0. De feriis et dilationibus et diversis temporibus. 
 
Dig. 2.13.0. De edendo. 
 
Dig. 2.14.0. De pactis. 
 
Dig. 2.15.0. De transactionibus.
 

 

 
 Dig. 2.1.0. De iurisdictione. 
 

 
Dig. 2.1.1 
 

 
Ulpianus 1 reg. 
 

 
Ius dicentis officium latissimum est: nam et bonorum possessionem dare potest et in possessionem mittere, pupillis non habentibus tutores
constituere, iudices litigantibus dare. 
 

 
Dig. 2.1.2 
 

 
Iavolenus 6 ex cass. 
 

 
Cui iurisdictio data est, ea quoque concessa esse videntur, sine quibus iurisdictio explicari non potuit. 
 

 
Dig. 2.1.3 
 

 
Ulpianus 2 de off. quaest. 
 

 
Imperium aut merum aut mixtum est. merum est imperium habere gladii potestatem ad animadvertendum facinorosos homines, quod etiam
potestas appellatur. mixtum est imperium, cui etiam iurisdictio inest, quod in danda bonorum possessione consistit. iurisdictio est etiam
iudicis dandi licentia. 
 

 
Dig. 2.1.4 
 

 
Ulpianus 1 ad ed. 
 

 
Iubere caveri praetoria stipulatione et in possessionem mittere imperii magis est quam iurisdictionis. 
 

 
Dig. 2.1.5 
 

 
Iulianus 1 Dig. 
 

 
More maiorum ita comparatum est, ut is demum iurisdictionem mandare possit, qui eam suo iure, non alieno beneficio habet: 
 

 
Dig. 2.1.6 
 

 
Paulus 2 ad ed. 
 

 
Et quia nec principaliter ei iurisdictio data est nec ipsa lex defert, sed confirmat mandatam iurisdictionem. ideoque si is, qui mandavit
iurisdictionem, decesserit, antequam res ab eo, cui mandata est iurisdictio, geri coeperit, solvi mandatum labeo ait, sicut in reliquis causis. 
 

 
Dig. 2.1.7pr. 
 

 
Ulpianus 3 ad ed. 
 

 
Si quis id, quod iurisdictionis perpetuae causa, non quod prout res incidit, in albo vel in charta vel in alia materia propositum erit, dolo malo
corruperit: datur in eum quingentorum aureorum iudicium, quod populare est. 
 

 
Dig. 2.1.7.1 
 

 
Ulpianus 3 ad ed. 
 

 
Servi quoque et filii familias verbis edicti continentur: sed et utrumque sexum praetor complexus est. 
 

 
Dig. 2.1.7.2 
 

 
Ulpianus 3 ad ed. 
 

 
Quod si dum proponitur vel ante propositionem quis corruperit, edicti quidem verba cessabunt, pomponius autem ait sententiam edicti
porrigendam esse ad haec. 
 

 
Dig. 2.1.7.3 
 

 
Ulpianus 3 ad ed. 
 

 
In servos autem, si non defenduntur a dominis, et eos qui inopia laborant corpus torquendum est. 
 

 
Dig. 2.1.7.4 
 

 
Ulpianus 3 ad ed. 
 

 
Doli mali autem ideo in verbis edicti fit mentio, quod, si per imperitiam vel rusticitatem vel ab ipso praetore iussus vel casu aliquis fecerit,
non tenetur. 
 

 
Dig. 2.1.7.5 
 

 
Ulpianus 3 ad ed. 
 

 
Hoc vero edicto tenetur et qui tollit, quamvis non corruperit: item et qui suis manibus facit et qui alii mandat. sed si alius sine dolo malo fecit,
alius dolo malo mandavit, qui mandavit tenebitur: si uterque dolo malo fecerit, ambo tenebuntur: nam et si plures fecerint vel corruperint vel
mandaverint, omnes tenebuntur: 
 

 
Dig. 2.1.8 
 

 
Gaius 1 ad ed. 
 

 
Adeo quidem, ut non sufficiat unum eorum poenam luere. 
 

 
Dig. 2.1.9 
 

 
Paulus 3 ad ed. 
 

 
Si familia alicuius album corruperit, non similiter hic edicitur ut in furto, ne in reliquos actio detur, si tantum dominus, cum defendere voluit,
unius nomine praestiterit, quantum liber praestaret: fortasse quia hic et contempta maiestas praetoris vindicatur et plura facta intelleguntur:
quemadmodum cum plures servi iniuriam fecerunt vel damnum dederunt, quia plura facta sunt, non ut in furto unum. octavenus hic quoque
domino succurrendum ait: sed hoc potest dici, si dolo malo curaverint, ut ab alio album corrumperetur, quia tunc unum consilium sit, non
plura facta. idem pomponius libro decimo notat. 
 

 
Dig. 2.1.10 
 

 
Ulpianus 3 ad ed. 
 

 
Qui iurisdictioni praeest, neque sibi ius dicere debet neque uxori vel liberis suis neque libertis vel ceteris, quos secum habet. 
 

 
Dig. 2.1.11pr. 
 

 
Gaius 1 ad ed. provinc. 
 

 
Si idem cum eodem pluribus actionibus agat, quarum singularum quantitas intra iurisdictionem iudicantis sit, coacervatio vero omnium
excedat modum iurisdictionis eius: apud eum agi posse sabino cassio proculo placuit: quae sententia rescripto imperatoris antonini
confirmata est. 
 

 
Dig. 2.1.11.1 
 

 
Gaius 1 ad ed. provinc. 
 

 
Sed et si mutuae sunt actiones et alter minorem quantitatem, alter maiorem petat, apud eundem iudicem agendum est ei qui quantitatem
minorem petit, ne in potestate calumniosa adversarii mei sit, an apud eum litigare possim. 
 

 
Dig. 2.1.11.2 
 

 
Gaius 1 ad ed. provinc. 
 

 
Si una actio communis sit plurium personarum, veluti familiae erciscundae ^ herciscundae^, communi dividundo, finium regundorum, utrum
singulae partes spectandae sunt circa iurisdictionem eius qui cognoscit, quod ofilio et proculo placet, quia unusquisque de parte sua litigat: an
potius tota res, quia et tota res in iudicium venit et vel uni adiudicari potest, quod cassio et pegaso placet: et sane eorum sententia probabilis
est. 
 

 
Dig. 2.1.12 
 

 
Ulpianus 18 ad ed. 
 

 
Magistratibus municipalibus supplicium a servo sumere non licet, modica autem castigatio eis non est deneganda. 
 

 
Dig. 2.1.13pr. 
 

 
Ulpianus 51 ad sab. 
 

 
Eum qui iudicare iubet magistratum esse oportet. 
 

 
Dig. 2.1.13.1 
 

 
Ulpianus 51 ad sab. 
 

 
Magistratus autem vel is qui in potestate aliqua sit, ut puta proconsul vel praetor vel alii qui provincias regunt, iudicare iubere eo die, quo
privati futuri essent, non possunt. 
 

 
Dig. 2.1.14 
 

 
Ulpianus 39 ad ed. 
 

 
Est receptum eoque iure utimur, ut si quis maior vel aequalis subiciat se iurisdictioni alterius, possit ei et adversus eum ius dici. 
 

 
Dig. 2.1.15 
 

 
Ulpianus 2 de omn. trib. 
 

 
Si per errorem alius pro alio praetor fuerit aditus, nihil valebit quod actum est. nec enim ferendus est qui dicat consensisse eos in praesidem,
cum, ut iulianus scribit, non consentiant qui errent: quid enim tam contrarium consensui est quam error, qui imperitiam detegit? 
 

 
Dig. 2.1.16 
 

 
Ulpianus 3 de omn. trib. 
 

 
Solet praetor iurisdictionem mandare: et aut omnem mandat aut speciem unam: et is cui mandata iurisdictio est fungetur vice eius qui
mandavit, non sua. 
 

 
Dig. 2.1.17 
 

 
Ulpianus 1 opin. 
 

 
Praetor sicut universam iurisdictionem mandare alii potest, ita et in personas certas vel de una specie potest, maxime cum iustam causam
susceptae ante magistratum advocationis alterius partis habuerat. 
 

 
Dig. 2.1.18 
 

 
Africanus 7 quaest. 
 

 
Si convenerit, ut alius praetor, quam cuius iurisdictio esset, ius diceret et priusquam adiretur mutata voluntas fuerit, procul dubio nemo
compelletur eiusmodi conventioni stare. 
 

 
Dig. 2.1.19pr. 
 

 
Ulpianus 6 fideic. 
 

 
Cum quaedam puella apud competentem iudicem litem susceperat, deinde condemnata erat, posteaque ad viri matrimonium alii iurisdictioni
subiecti pervenerat, quaerebatur, an prioris iudicis sententia exsequi possit. dixi posse, quia ante fuerat sententia dicta: sed et si post
susceptam cognitionem ante sententiam hoc eveniet, idem putarem, sententiaque a priore iudice recte fertur. quod generaliter et in omnibus
huiuscemodi casibus observandum est. 
 

 
Dig. 2.1.19.1 
 

 
Ulpianus 6 fideic. 
 

 
Quotiens de quantitate ad iurisdictionem pertinente quaeritur, semper quantum petatur quaerendum est, non quantum debeatur. 
 

 
Dig. 2.1.20 
 

 
Paulus 1 ad ed. 
 

 
Extra territorium ius dicenti impune non paretur. idem est, et si supra iurisdictionem suam velit ius dicere. 
 

 

 
 Dig. 2.2.0. Quod quisque iuris in alterum statuerit, ut ipse eodem iure utatur. 
 

 
Dig. 2.2.1pr. 
 

 
Ulpianus 3 ad ed. 
 

 
Hoc edictum summam habet aequitatem, et sine cuiusquam indignatione iusta: quis enim aspernabitur idem ius sibi dici, quod ipse aliis dixit
vel dici effecit? 
 

 
Dig. 2.2.1.1 
 

 
Ulpianus 3 ad ed. 
 

 
"qui magistratum potestatemve habebit, si quid in aliquem novi iuris statuerit, ipse quandoque adversario postulante eodem iure uti debet. si
quis apud eum, qui magistratum potestatemque habebit, aliquid novi iuris optinuerit, quandoque postea adversario eius postulante eodem
iure adversus eum decernetur": scilicet ut quod ipse quis in alterius persona aequum esse credidisset, id in ipsius quoque persona valere
patiatur. 
 

 
Dig. 2.2.1.2 
 

 
Ulpianus 3 ad ed. 
 

 
Haec autem verba: "quod statuerit qui iurisdictioni praeest" cum effectu accipimus, non verbo tenus: et ideo si, cum vellet statuere,
prohibitus sit nec effectum decretum habuit, cessat edictum. nam statuit verbum rem perfectam significat et consummatam iniuriam, non
coeptam. et ideo si inter eos quis dixerit ius, inter quos iurisdictionem non habuit, quoniam pro nullo hoc habetur nec est ulla sententia,
cessare edictum putamus: quid enim offuit conatus, cum iniuria nullum habuerit effectum? 
 

 
Dig. 2.2.2 
 

 
Paulus 3 ad ed. 
 

 
Hoc edicto dolus debet ius dicentis puniri: nam si adsessoris imprudentia ius aliter dictum sit quam oportuit, non debet hoc magistratui
officere, sed ipsi adsessori. 
 

 
Dig. 2.2.3pr. 
 

 
Ulpianus 3 ad ed. 
 

 
Si quis iniquum ius adversus aliquem impetravit, eo iure utatur ita demum, si per postulationem eius hoc venerit: ceterum si ipso non
postulante, non coercetur. sed si impetravit, sive usus est iure aliquo, sive impetravit ut uteretur licet usus non sit, hoc edicto puniatur. 
 

 
Dig. 2.2.3.1 
 

 
Ulpianus 3 ad ed. 
 

 
Si procurator meus postulavit, quaeritur, quis eodem iure utatur: et putat pomponius me solum, utique si hoc ei specialiter mandavi vel
ratum habui. si tamen tutor vel curator furiosi postulaverit vel adulescentis, ipse hoc edicto coercetur. item adversus procuratorem id
observandum est, si in rem suam fuerit datus. 
 

 
Dig. 2.2.3.2 
 

 
Ulpianus 3 ad ed. 
 

 
Haec poena adversus omnem statuitur, qui in edictum incidit, non solum eo postulante qui ab eo laesus est, sed omni, qui quandoque
experitur. 
 

 
Dig. 2.2.3.3 
 

 
Ulpianus 3 ad ed. 
 

 
Si is pro quo spopondisti impetraverit, ne aliquis debitor ipsius adversus eum exceptione utatur, deinde tu in negotio, in quo spopondisti,
velis exceptione uti: nec te nec ipsum oportet hoc impetrare, etsi interdum patiaris iniuriam, si solvendo debitor non sit. sed si tu incidisti in
edictum, reus quidem utetur exceptione, tu non utaris: nec poena tua ad reum promittendi pertinebit: et ideo mandati actionem non habebis. 
 

 
Dig. 2.2.3.4 
 

 
Ulpianus 3 ad ed. 
 

 
Si filius meus in magistratu in hoc edictum incidit, an in his actionibus, quas ex persona eius intendo, hoc edicto locus sit? et non puto, ne
mea condicio deterior fiat. 
 

 
Dig. 2.2.3.5 
 

 
Ulpianus 3 ad ed. 
 

 
Quod autem ait praetor, ut is eodem iure utatur, an etiam ad heredem haec poena transmittatur? et scribit iulianus non solum ipsi denegari
actionem, sed etiam heredi eius. 
 

 
Dig. 2.2.3.6 
 

 
Ulpianus 3 ad ed. 
 

 
Illud quoque non sine ratione scribit non solum in his actionibus pati eum poenam edicti, quas tunc habuit cum incideret in edictum, verum si
quae postea ei adquirentur. 
 

 
Dig. 2.2.3.7 
 

 
Ulpianus 3 ad ed. 
 

 
Ex hac causa solutum repeti non posse iulianus putat: superesse enim naturalem causam, quae inhibet repetitionem. 
 

 
Dig. 2.2.4 
 

 
Gaius 1 ad ed. provinc. 
 

 
Illud eleganter praetor excipit: "praeterquam si quis eorum contra eum fecerit, qui ipse eorum quid fecisset": et recte, ne scilicet vel
magistratus, dum studet hoc edictum defendere, vel litigator, dum vult beneficio huius edicti uti, ipse in poenam ipsius edicti committat. 
 

 

 
 Dig. 2.3.0. I quis ius dicenti non obtemperaverit. 
 

 
Dig. 2.3.1pr. 
 

 
Ulpianus 1 ad ed. 
 

 
Omnibus magistratibus, non tamen duumviris, secundum ius potestatis suae concessum est iurisdictionem suam defendere poenali iudicio. 
 

 
Dig. 2.3.1.1 
 

 
Ulpianus 1 ad ed. 
 

 
Is videtur ius dicenti non obtemperasse, qui quod extremum in iurisdictione est non fecit: veluti si quis rem mobilem vindicari a se passus non
est, sed duci eam vel ferri passus est: ceterum si et sequentia recusavit, tunc non obtemperasse videtur. 
 

 
Dig. 2.3.1.2 
 

 
Ulpianus 1 ad ed. 
 

 
Si procurator tuus vel tutor vel curator ius dicenti non obtemperavit, ipse punitur, non dominus vel pupillus. 
 

 
Dig. 2.3.1.3 
 

 
Ulpianus 1 ad ed. 
 

 
Non solum autem reum, qui non obtemperavit, hoc edicto teneri labeo ait, verum etiam petitorem. 
 

 
Dig. 2.3.1.4 
 

 
Ulpianus 1 ad ed. 
 

 
Hoc iudicium non ad id quod interest, sed quanti ea res est concluditur: et cum meram poenam contineat, neque post annum neque in
heredem datur. 
 

 

 
 Dig. 2.4.0. De in ius vocando. 
 

 
Dig. 2.4.1 
 

 
Paulus 4 ad ed. 
 

 
In ius vocare est iuris experiundi causa vocare. 
 

 
Dig. 2.4.2 
 

 
Ulpianus 5 ad ed. 
 

 
In ius vocari non oportet neque consulem neque praefectum neque praetorem neque proconsulem neque ceteros magistratus, qui imperium
habent, qui et coercere aliquem possunt et iubere in carcerem duci: nec pontificem dum sacra facit: nec eos qui propter loci religionem inde se
movere non possunt: sed nec eum qui equo publico in causa publica transvehatur. praeterea in ius vocari non debet qui uxorem ducat aut eam
quae nubat: nec iudicem dum de re cognoscat: nec eum dum quis apud praetorem causam agit: neque funus ducentem familiare iustave mortuo
facientem: 
 

 
Dig. 2.4.3 
 

 
Callistratus 1 cogn. 
 

 
Vel qui cadaver prosequuntur, quod etiam videtur ex rescripto divorum fratrum comprobatum esse: 
 

 
Dig. 2.4.4pr. 
 

 
Ulpianus 5 ad ed. 
 

 
Quique litigandi causa necesse habet in iure vel certo loco sisti: nec furiosos vel infantes. 
 

 
Dig. 2.4.4.1 
 

 
Ulpianus 5 ad ed. 
 

 
Praetor ait: "parentem, patronum patronam, liberos parentes patroni patronae in ius sine permissu meo ne quis vocet". 
 

 
Dig. 2.4.4.2 
 

 
Ulpianus 5 ad ed. 
 

 
Parentem hic utriusque sexus accipe: sed an in infinitum, quaeritur. quidam parentem usque ad tritavum appellari aiunt, superiores maiores
dici: hoc veteres existimasse pomponius refert: sed gaius cassius omnes in infinitum parentes dicit, quod et honestius est et merito optinuit. 
 

 
Dig. 2.4.4.3 
 

 
Ulpianus 5 ad ed. 
 

 
Parentes etiam eos accipi labeo existimat, qui in servitute susceperunt: nec tamen, ut severus dicebat, ad solos iustos liberos: sed et si volgo
quaesitus sit filius, matrem in ius non vocabit, 
 

 
Dig. 2.4.5 
 

 
Paulus 4 ad ed. 
 

 
Quia semper certa est, etiam si volgo conceperit: pater vero is est, quem nuptiae demonstrant. 
 

 
Dig. 2.4.6 
 

 
Paulus 1 sent. 
 

 
Parentes naturales in ius vocare nemo potest: una est enim omnibus parentibus servanda reverentia. 
 

 
Dig. 2.4.7 
 

 
Paulus 4 ad ed. 
 

 
Patris adoptivi parentes impune vocabit, quoniam hi eius parentes non sunt, cum his tantum cognatus fiat quibus et adgnatus. 
 

 
Dig. 2.4.8pr. 
 

 
Ulpianus 5 ad ed. 
 

 
Adoptivum patrem, quamdiu in potestate est, in ius vocare non potest iure magis potestatis quam praecepto praetoris, nisi sit filius qui
castrense habuit peculium: tunc enim causa cognita permittetur. sed naturalem parentem ne quidem dum est in adoptiva familia in ius vocari. 
 

 
Dig. 2.4.8.1 
 

 
Ulpianus 5 ad ed. 
 

 
"patronum", inquit, "patronam". patroni hic accipiendi sunt, qui ex servitute manumiserunt: vel si collusionem detexit: vel si qui praeiudicio
pronuntietur esse libertus cum alioquin non fuerit, aut si iuravi eum libertum meum esse: quemadmodum per contrarium pro patrono non
habebor, si contra me iudicatum est aut si me deferente iuraverit se libertum non esse. 
 

 
Dig. 2.4.8.2 
 

 
Ulpianus 5 ad ed. 
 

 
Sed si ad iusiurandum adegi, ne uxorem ducat, ne nubat, impune in ius vocabor. et celsus quidem ait in tali liberto ius ad filium meum me vivo
non transire: sed iulianus contra scribit. plerique iuliani sententiam probant. secundum quod eveniet, ut patronus quidem in ius vocetur, filius
quasi innocens non vocetur. 
 

 
Dig. 2.4.9 
 

 
Paulus 4 ad ed. 
 

 
Is quoque, qui ex causa fideicommissi manumittit, non debet in ius vocari, quamvis ut manumittat, in ius vocetur. 
 

 
Dig. 2.4.10pr. 
 

 
Ulpianus 5 ad ed. 
 

 
Sed si hac lege emi ut manumittam, et ex constitutione divi marci venit ad libertatem: cum sim patronus, in ius vocari non potero. sed si suis
nummis emi et fidem fregi, pro patrono non habebor. 
 

 
Dig. 2.4.10.1 
 

 
Ulpianus 5 ad ed. 
 

 
Prostituta contra legem venditionis venditorem habebit patronum, si hac lege venierat, ut si prostituta esset, fieret libera. at si venditor, qui
manus iniectionem excepit, ipse prostituit, quoniam et haec pervenit ad libertatem, sub illo quidem, qui vendidit, libertatem consequitur, sed
honorem haberi ei aequum non est, ut et Marcellus libro sexto digestorum existimat. 
 

 
Dig. 2.4.10.2 
 

 
Ulpianus 5 ad ed. 
 

 
Patronum autem accipimus etiam si capite minutus sit: vel si libertus capite minutus, dum adrogetur per obreptionem. cum enim hoc ipso,
quo adrogatur, celat condicionem, non id actum videtur ut fieret ingenuus. 
 

 
Dig. 2.4.10.3 
 

 
Ulpianus 5 ad ed. 
 

 
Sed si ius anulorum accepit, puto eum reverentiam patrono exhibere debere, quamvis omnia ingenuitatis munia habet. aliud si natalibus sit
restitutus: : nam princeps ingenuum facit. 
 

 
Dig. 2.4.10.4 
 

 
Ulpianus 5 ad ed. 
 

 
Qui manumittitur a corpore aliquo vel collegio vel civitate, singulos in ius vocabit: nam non est illorum libertus. sed rei publicae honorem
habere debet et si adversus rem publicam vel universitatem velit experiri, veniam edicti petere debet, quamvis actorem eorum constitutum in
ius sit vocaturus. 
 

 
Dig. 2.4.10.5 
 

 
Ulpianus 5 ad ed. 
 

 
Liberos parentesque patroni patronaeque utriusque sexus accipere debemus. 
 

 
Dig. 2.4.10.6 
 

 
Ulpianus 5 ad ed. 
 

 
Sed si per poenam deportationis ad peregrinitatem redactus sit patronus, putat pomponius eum amisisse honorem. sed si fuerit restitutus,
erit ei etiam huius edicti commodum salvum. 
 

 
Dig. 2.4.10.7 
 

 
Ulpianus 5 ad ed. 
 

 
Parentes patroni etiam adoptivi excipiuntur: sed tamdiu quamdiu adoptio durat. 
 

 
Dig. 2.4.10.8 
 

 
Ulpianus 5 ad ed. 
 

 
Si filius meus in adoptionem datus sit, vocari a liberto meo in ius non poterit: sed nec nepos in adoptiva familia susceptus. sed si filius meus
emancipatus adoptaverit filium, hic nepos in ius vocari poterit: nam mihi alienus est. 
 

 
Dig. 2.4.10.9 
 

 
Ulpianus 5 ad ed. 
 

 
Liberos autem secundum cassium, ut in parentibus, et ultra trinepotem accipimus. 
 

 
Dig. 2.4.10.10 
 

 
Ulpianus 5 ad ed. 
 

 
Si liberta ex patrono fuerit enixa, mutuo se ipsa et filius eius in ius non vocabunt. 
 

 
Dig. 2.4.10.11 
 

 
Ulpianus 5 ad ed. 
 

 
Sin autem liberi patroni capitis accusaverunt libertum paternum vel in servitutem petierunt, nullus eis honor debetur. 
 

 
Dig. 2.4.10.12 
 

 
Ulpianus 5 ad ed. 
 

 
Praetor ait: "in ius nisi permissu meo ne quis vocet". permissurus enim est, si famosa actio non sit vel pudorem non suggilat, qua patronus
convenitur vel parentes. et totum hoc causa cognita debet facere: nam interdum etiam ex causa famosa, ut pedius putat, permittere debet
patronum in ius vocari a liberto: si eum gravissima iniuria adfecit, flagellis forte cecidit. 
 

 
Dig. 2.4.10.13 
 

 
Ulpianus 5 ad ed. 
 

 
Semper autem hunc honorem patrono habendum, etsi quasi tutor vel curator vel defensor vel actor interveniat patronus. sed si patroni tutor
vel curator interveniat, impune posse eos in ius vocari pomponius scribit et verius est. 
 

 
Dig. 2.4.11 
 

 
Paulus 4 ad ed. 
 

 
Quamvis non adiciat praetor causa cognita se poenale iudicium daturum, tamen labeo ait moderandam iurisdictionem: veluti si paeniteat
libertum et actionem remittat: vel si patronus vocatus non venerit: aut si non invitus vocatus sit, licet edicti verba non patiantur. 
 

 
Dig. 2.4.12 
 

 
Ulpianus 57 ad ed. 
 

 
Si libertus in ius vocaverit contra praetoris edictum filium patroni sui, quem ipse patronus in potestate habet: probandum est absente patre
subveniendum esse filio qui in potestate est et ei poenalem in factum actionem, id est quinquaginta aureorum, adversus libertum competere. 
 

 
Dig. 2.4.13 
 

 
Modestinus 10 pand. 
 

 
Generaliter eas personas, quibus reverentia praestanda est, sine iussu praetoris in ius vocare non possumus. 
 

 
Dig. 2.4.14 
 

 
Papinianus 1 resp. 
 

 
Libertus a patrono reus constitutus, qui se defendere paratus pro tribunali praesidem provinciae frequenter interpellat, patronum
accusatorem in ius non videtur vocare. 
 

 
Dig. 2.4.15 
 

 
Paulus 1 quaest. 
 

 
Libertus adversus patronum dedit libellum non dissimulato se libertum esse eius: an si ad desiderium eius rescribatur, etiam edicti poena
remissa esse videtur? respondi non puto ad hunc casum edictum praetoris pertinere. neque enim qui libellum principi vel praesidi dat, in ius
vocare patronum videtur. 
 

 
Dig. 2.4.16 
 

 
Paulus 2 resp. 
 

 
Quaesitum est, an tutor pupilli nomine patronam suam sine permissu praetoris vocare possit. respondi eum, de quo quaeritur, pupilli nomine
etiam in ius vocare patronam suam potuisse sine permissu praetoris. 
 

 
Dig. 2.4.17 
 

 
Paulus 1 sent. 
 

 
Eum, pro quo quis apud officium cavit, exhibere cogitur. item eum qui apud acta exhibiturum se esse quem promisit, etsi officio non caveat,
ad exhibendum tamen cogitur. 
 

 
Dig. 2.4.18 
 

 
Gaius 1 ad l. xii tab. 
 

 
Plerique putaverunt nullum de domo sua in ius vocari licere, quia domus tutissimum cuique refugium atque receptaculum sit, eumque qui inde
in ius vocaret vim inferre videri. 
 

 
Dig. 2.4.19 
 

 
Paulus 1 ad ed. 
 

 
Satisque poenae subire eum, si non defendatur et latitet, certum est, quod mittitur adversarius in possessionem bonorum eius. sed si aditum
ad se praestet aut ex publico conspiciatur, recte in ius vocari eum iulianus ait. 
 

 
Dig. 2.4.20 
 

 
Gaius 1 ad l. xii tab. 
 

 
Sed etiam ab ianua et balineo et theatro nemo dubitat in ius vocari licere. 
 

 
Dig. 2.4.21 
 

 
Paulus 1 ad ed. 
 

 
Sed etsi is qui domi est interdum vocari in ius potest, tamen de domo sua nemo extrahi debet. 
 

 
Dig. 2.4.22pr. 
 

 
Gaius 1 ad l. xii tab. 
 

 
Neque impuberes puellas, quae alieno iuri subiectae essent, in ius vocare permissum est. 
 

 
Dig. 2.4.22.1 
 

 
Gaius 1 ad l. xii tab. 
 

 
Qui in ius vocatus est, duobus casibus dimittendus est: si quis eius personam defendet, et si, dum in ius venitur, de re transactum fuerit. 
 

 
Dig. 2.4.23 
 

 
Marcianus 3 inst. 
 

 
Communis libertus licet plurium sit, debet a praetore petere, ut ei liceat vel quendam ex patronis in ius vocare, ne in poenam incidat ex edicto
praetoris. 
 

 
Dig. 2.4.24 
 

 
Ulpianus 5 ad ed. 
 

 
In eum, qui adversus ea fecerit, quinquaginta aureorum iudicium datur: quod nec heredi nec in heredem nec ultra annum datur. 
 

 
Dig. 2.4.25 
 

 
Modestinus 1 de poen. 
 

 
Si sine venia edicti impetrata libertus patronum in ius vocaverit, ex querella patroni vel supradictam poenam, id est quinquaginta aureos dat
vel a praefecto urbi quasi inofficiosus castigatur, si inopia dinoscitur laborare. 
 

 

 
 Dig. 2.5.0. Si quis in ius vocatus non ierit sive quis eum vocaverit, quem ex edicto non debuerit. 
 

 
Dig. 2.5.1 
 

 
Ulpianus 1 ad ed. 
 

 
Si quis in ius vocatus fideiussorem dederit in iudicio sistendi causa non suppositum iurisdictioni illius, ad quem vocatur, pro non dato
fideiussor habetur, nisi suo privilegio specialiter renuntiaverit. 
 

 
Dig. 2.5.2pr. 
 

 
Paulus 1 ad ed. 
 

 
Ex quacumque causa ad praetorem vel alios, qui iurisdictioni praesunt, in ius vocatus venire debet, ut hoc ipsum sciatur, an iurisdictio eius
sit. 
 

 
Dig. 2.5.2.1 
 

 
Paulus 1 ad ed. 
 

 
Si quis in ius vocatus non ierit, ex causa a competenti iudice multa pro iurisdictione iudicis damnabitur: rusticitati enim hominis parcendum
erit: item si nihil intersit actoris eo tempore in ius adversarium venisse, remittit praetor poenam, puta quia feriatus dies fuit. 
 

 
Dig. 2.5.3 
 

 
Ulpianus 47 ad sab. 
 

 
Cum quis in iudicio sisti promiserit neque adiecerit poenam, si status non esset: incerti cum eo agendum esse in id quod interest verissimum
est, et ita celsus quoque scribit. 
 

 

 
 Dig. 2.6.0. In ius vocati ut eant aut satis vel cautum dent. 
 

 
Dig. 2.6.1 
 

 
Paulus 1 ad ed. 
 

 
Edicto cavetur, ut fideiussor iudicio sistendi causa datus pro rei qualitate locuples detur exceptis necessariis personis: ibi enim qualemcumque
accipi iubet: veluti pro parente patrono, 
 

 
Dig. 2.6.2 
 

 
Callistratus 1 ad ed. monit. 
 

 
Item pro patrona liberisve suis vel uxore nuruve. tunc enim qualiscumque fideiussor accipi iubetur: et in eum, qui non acceperit, cum sciret
eam necessitudinem personarum, quinquaginta aureorum iudicium competit, 
 

 
Dig. 2.6.3 
 

 
Paulus 4 ad ed. 
 

 
Quoniam pro locuplete accipitur fideiussor in necessariis personis. 
 

 
Dig. 2.6.4 
 

 
Ulpianus 48 ad ed. 
 

 
Qui duos homines in iudicio sisti promisit, si alterum exhibet, alterum non, ex promissione non videtur eos stetisse, cum alter eorum non sit
exhibitus. 
 

 

 
 Dig. 2.7.0. Ne quis eum qui in ius vocabitur vi eximat. 
 

 
Dig. 2.7.1pr. 
 

 
Ulpianus 5 ad ed. 
 

 
Hoc edictum praetor proposuit, ut metu poenae compesceret eos, qui in ius vocatos vi eripiunt. 
 

 
Dig. 2.7.1.1 
 

 
Ulpianus 5 ad ed. 
 

 
Denique pomponius scribit servi quoque nomine noxale iudicium reddendum, nisi sciente domino id fecit: tunc enim sine noxae deditione
iudicium suscipiet. 
 

 
Dig. 2.7.1.2 
 

 
Ulpianus 5 ad ed. 
 

 
Ofilius putat locum hoc edicto non esse, si persona, quae in ius vocari non potuit, exempta est, veluti parens et patronus ceteraeque
personae: quae sententia mihi videtur verior. et sane si deliquit qui vocat, non deliquit qui exemit. 
 

 
Dig. 2.7.2pr. 
 

 
Paulus 4 ad ed. 
 

 
Nam cum uterque contra edictum faciat, et libertus qui patronum vocat, et is qui patronum vi eximat: deteriore tamen loco libertus est, qui in
simili delicto petitoris partes sustinet. 
 

 
Dig. 2.7.2.1 
 

 
Paulus 4 ad ed. 
 

 
Eadem aequitas est in eo, qui alio quam quo debuerat in ius vocabatur: sed et fortius dicendum est non videri vi eximi eum, cui sit ius ibi non
conveniri. 
 

 
Dig. 2.7.3pr. 
 

 
Ulpianus 5 ad ed. 
 

 
Quod si servum quis exemit in ius vocatum, pedius putat cessare edictum, quoniam non fuit persona, quae in ius vocari potuit. quid ergo? ad
exhibendum erit agendum. 
 

 
Dig. 2.7.3.1 
 

 
Ulpianus 5 ad ed. 
 

 
Si quis ad pedaneum iudicem vocatum quem eximat, poena eius edicti cessabit. 
 

 
Dig. 2.7.3.2 
 

 
Ulpianus 5 ad ed. 
 

 
Quod praetor praecepit "vi eximat": vi an et dolo malo? sufficit vi, quamvis dolus malus cesset. 
 

 
Dig. 2.7.4pr. 
 

 
Paulus 4 ad ed. 
 

 
Sed eximendi verbum generale est, ut pomponius ait. eripere enim est de manibus auferre per raptum: eximere quoquo modo auferre. ut puta
si quis non rapuerit quem, sed moram fecerit quo minus in ius veniret, ut actionis dies exiret vel res tempore amitteretur: videbitur exemisse,
quamvis corpus non exemerit. sed et si eo loco retinuerit, non abduxit, his verbis tenetur. 
 

 
Dig. 2.7.4.1 
 

 
Paulus 4 ad ed. 
 

 
Item si quis eum, qui per calumniam vocabatur, exemerit: constat eum hoc edicto teneri. 
 

 
Dig. 2.7.4.2 
 

 
Paulus 4 ad ed. 
 

 
Praetor ait "neve faciat dolo malo, quo magis eximeretur": nam potest sine dolo malo id fieri, veluti cum iusta causa est exemptionis. 
 

 
Dig. 2.7.5pr. 
 

 
Ulpianus 5 ad ed. 
 

 
Si per alium quis exemerit, hac clausula tenetur, sive praesens fuit sive absens. 
 

 
Dig. 2.7.5.1 
 

 
Ulpianus 5 ad ed. 
 

 
In eum autem, qui vi exemit, in factum iudicium datur: quo non id continetur quod in veritate est, sed quanti ea res est ab actore aestimata, de
qua controversia est. hoc enim additum est, ut appareat etiam si calumniator quis sit, tamen hanc poenam eum persequi. 
 

 
Dig. 2.7.5.2 
 

 
Ulpianus 5 ad ed. 
 

 
Docere autem debet quis per hanc exemptionem factum quo minus in ius produceretur. ceterum si nihilo minus productus est, cessat poena:
quoniam verba cum effectu sunt accipienda. 
 

 
Dig. 2.7.5.3 
 

 
Ulpianus 5 ad ed. 
 

 
Hoc iudicium in factum est: et si plures deliquerint in singulos dabitur, et nihilo minus manet qui exemptus est obligatus: 
 

 
Dig. 2.7.5.4 
 

 
Ulpianus 5 ad ed. 
 

 
Heredibus autem ita dabitur, si eorum intersit: neque autem in heredem neque post annum dabitur. 
 

 
Dig. 2.7.6 
 

 
Ulpianus 35 ad ed. 
 

 
Is qui debitorem vi exemit, si solverit, reum non liberat, quia poenam suam solvit. 
 

 

 
 Dig. 2.8.0. Qui satisdare cogantur vel iurato promittant vel suae promissioni committantur. 
 

 
Dig. 2.8.1 
 

 
Gaius 5 ad ed. provinc. 
 

 
Satisdatio eodem modo appellata est quo satisfactio. nam ut satisfacere dicimur ei, cuius desiderium implemus, ita satisdare dicimur
adversario nostro, qui pro eo, quod a nobis petiit, ita cavit, ut eum hoc nomine securum faciamus datis fideiussoribus. 
 

 
Dig. 2.8.2pr. 
 

 
Ulpianus 5 ad ed. 
 

 
Fideiussor in iudicio sistendi causa locuples videtur dari non tantum ex facultatibus, sed etiam ex conveniendi facilitate. 
 

 
Dig. 2.8.2.1 
 

 
Ulpianus 5 ad ed. 
 

 
Si quis his personis, quae agere non potuerunt, fideiussorem iudicio sistendi causa dederit, frustra erit datio. 
 

 
Dig. 2.8.2.2 
 

 
Ulpianus 5 ad ed. 
 

 
Praetor ait: "si quis parentem, patronum patronam, liberos aut parentes patroni patronae, liberosve suos eumve quem in potestate habebit,
vel uxorem, vel nurum in iudicium vocabit: qualiscumque fideiussor iudicio sistendi causa accipiatur." 
 

 
Dig. 2.8.2.3 
 

 
Ulpianus 5 ad ed. 
 

 
Quod ait praetor "liberosve suos", accipiemus et ex feminino sexu descendentes liberos. parentique dabimus hoc beneficium non solum sui
iuris, sed etiam si in potestate sit alicuius: hoc enim pomponius scribit. et filius fideiussor pro patre fieri potest, etiam si in alterius potestate
sit. nurum etiam pronurum et deinceps accipere debemus. 
 

 
Dig. 2.8.2.4 
 

 
Ulpianus 5 ad ed. 
 

 
Quod ait praetor "qualiscumque fideiussor accipiatur": hoc quantum ad facultates, id est etiam non locuples. 
 

 
Dig. 2.8.2.5 
 

 
Ulpianus 5 ad ed. 
 

 
In fideiussorem, qui aliquem iudicio sisti promiserit, tanti quanti ea res erit actionem dat praetor. quod utrum veritatem contineat an vero
quantitatem, videamus. et melius est ut in veram quantitatem fideiussor teneatur, nisi pro certa quantitate accessit. 
 

 
Dig. 2.8.3 
 

 
Gaius 1 ad ed. provinc. 
 

 
Sive in duplum est actio sive tripli aut quadrupli, tanti eundem fideiussorem omnimodo teneri dicimus, quia tanti res esse intellegitur. 
 

 
Dig. 2.8.4 
 

 
Paulus 4 ad ed. 
 

 
Si decesserit qui fideiussorem dederit iudicio sistendi causa, non debebit praetor iubere exhibere eum. quod si ignorans iusserit exhiberi vel
post decretum eius ante diem exhibitionis decesserit, deneganda erit actio. si autem post diem exhibitionis decesserit aut amiserit civitatem,
utiliter agi potest. 
 

 
Dig. 2.8.5pr. 
 

 
Gaius 1 ad ed. provinc. 
 

 
Si vero pro condemnato fideiusserit et condemnatus decesserit aut civitatem romanam amiserit, recte nihilo minus cum fideiussore eius
agetur. 
 

 
Dig. 2.8.5.1 
 

 
Gaius 1 ad ed. provinc. 
 

 
Qui pro rei qualitate evidentissime locupletem vel, si dubitetur, adprobatum fideiussorem iudicio sistendi causa non acceperit: iniuriarum
actio adversus eum esse potest, quia sane non quaelibet iniuria est duci in ius eum, qui satis idoneum fideiussorem det. sed et ipse fideiussor,
qui non sit acceptus, tamquam de iniuria sibi facta queri poterit. 
 

 
Dig. 2.8.6 
 

 
Paulus 12 ad ed. 
 

 
Quotiens vitiose cautum vel satisdatum est, non videtur cautum. 
 

 
Dig. 2.8.7pr. 
 

 
Ulpianus 14 ad ed. 
 

 
Si fideiussor non negetur idoneus, sed dicatur habere fori praescriptionem et metuat petitor, ne iure fori utatur: videndum quid iuris sit. et
divus pius ( ut et pomponius libro epistularum refert et Marcellus libro tertio digestorum et papinianus libro tertio quaestionum) cornelio
proculo rescripsit merito petitorem recusare talem fideiussorem: sed si alias caveri non possit, praedicendum ei non usurum eum privilegio, si
conveniatur. 
 

 
Dig. 2.8.7.1 
 

 
Ulpianus 14 ad ed. 
 

 
Si necessaria satisdatio fuerit et non facile possit reus ibi eam praestare, ubi convenitur: potest audiri, si in alia eiusdem provinciae civitate
satisdationem praestare paratus sit. si autem satisdatio voluntaria est, non in alium locum remittitur: neque enim meretur qui ipse sibi
necessitatem satisdationis imposuit. 
 

 
Dig. 2.8.7.2 
 

 
Ulpianus 14 ad ed. 
 

 
Si satisdatum pro re mobili non sit et persona suspecta sit, ex qua satis desideratur: apud officium deponi debebit si hoc iudici sederit, donec
vel satisdatio detur vel lis finem accipiat. 
 

 
Dig. 2.8.8pr. 
 

 
Paulus 14 ad ed. 
 

 
De die ponenda in stipulatione solet inter litigatores convenire. si non conveniat, pedius putat in potestate stipulatoris esse moderato spatio:
de hoc a iudice statuendum ^ statuendo^. 
 

 
Dig. 2.8.8.1 
 

 
Paulus 14 ad ed. 
 

 
Qui mulierem adhibet ad satisdandum, non videtur cavere: sed nec miles nec minor viginti quinque annis probandi sunt: nisi hae personae in
rem suam fideiubeant, ut pro suo procuratore. quidam etiam, si a marito fundus dotalis petatur, in rem suam fideiussuram mulierem. 
 

 
Dig. 2.8.8.2 
 

 
Paulus 14 ad ed. 
 

 
Si servus inveniatur, qui antequam iudicium accipiatur fideiussit iudicatum solvi: succurrendum est actori, ut ex integro caveatur. minori
quoque viginti quinque annis succurrendum est, fortasse et mulieri propter imperitiam. 
 

 
Dig. 2.8.8.3 
 

 
Paulus 14 ad ed. 
 

 
Si fideiussor iudicatum solvi stipulatori heres extiterit aut stipulator fideiussori, ex integro cavendum erit. 
 

 
Dig. 2.8.8.4 
 

 
Paulus 14 ad ed. 
 

 
Tutor et curator, ut rem salvam fore pupillo caveant, mittendi sunt in municipium, quia necessaria est satisdatio: item de re restituenda
domino proprietatis, cuius usus fructus datus est: item legatarius, ut caveat evicta hereditate legata reddi, et quod amplius per legem falcidiam
ceperit: heres quoque ut legatorum satisdet audiendus est, ut in municipium mittatur. plane si misso iam legatario in possessionem, cum per
heredem staret quominus caveret, heres postulet uti de possessione decedat paratumque se dicat in municipio cavere: impetrare non debebit.
diversum, si sine culpa aut dolo heredis missus sit in possessionem. 
 

 
Dig. 2.8.8.5 
 

 
Paulus 14 ad ed. 
 

 
Iubetur iurare de calumnia, ne quis vexandi magis adversarii causa, forsitan cum romae possit satisdare, in municipium evocet: sed quibusdam
hoc iusiurandum de calumnia remittitur, velut parentibus et patronis. sic autem iurare debet qui in municipium remittitur "romae se satisdare
non posse et ibi posse, quo postulat remitti, idque se non calumniae causa facere": nam sic non est compellendus iurare "alibi se quam eo loco
satisdare non posse", quia si romae non potest, pluribus autem locis possit, cogitur peierare. 
 

 
Dig. 2.8.8.6 
 

 
Paulus 14 ad ed. 
 

 
Hoc autem tunc impetrabitur, cum iusta causa esse videbitur. quid enim si, cum erat in municipio, noluit cavere? hoc casu non debet
impetrare, cum per eum steterit, quominus ibi, ubi ire desiderat, satisdaret. 
 

 
Dig. 2.8.9 
 

 
Gaius 5 ad ed. provinc. 
 

 
Arbitro ad fideiussores probandos constituto, si in alterutram partem iniquum arbitrium videatur, perinde ab ed atque ab iudicibus appellare
licet. 
 

 
Dig. 2.8.10 
 

 
Paulus 75 ad ed. 
 

 
Si ab arbitro probati sunt fideiussores, pro locupletibus habendi sunt, cum potuerit querella ad competentem iudicem deferri, qui ex causa
improbat ab arbitro probatos, alias improbatos probat: multoque magis, si sua voluntate accepit fideiussores, contentus his esse debet. quod
si medio tempore calamitas fideiussoribus insignis vel magna inopia accidit, causa cognita ex integro satisdandum erit. 
 

 
Dig. 2.8.11 
 

 
Ulpianus 75 ad ed. 
 

 
Iulianus ait, si antequam ^ ante, quam^ mandarem tibi ut fundum peteres, satis acceperis petiturus fundum et postea mandatu meo agere
institueris, fideiussores teneri. 
 

 
Dig. 2.8.12 
 

 
Ulpianus 77 ad ed. 
 

 
Inter omnes convenit heredem sub condicione, pendente condicione possidentem hereditatem, substituto cavere debere de hereditate, et, si
defecerit condicio, adeuntem hereditatem substitutum et petere hereditatem posse et, si optinuerit, committi stipulationem. et plerumque
ipse praetor et ante condicionem existentem et ante diem petitionis venientem ex causa iubere solet stipulationem interponi. 
 

 
Dig. 2.8.13 
 

 
Paulus 75 ad ed. 
 

 
Sed et si plures substituti sint, singulis cavendum est. 
 

 
Dig. 2.8.14 
 

 
Paulus 2 resp. 
 

 
Filius familias defendit absentem patrem: quaero an iudicatum solvi satisdare debeat. paulus respondit eum qui absentem defendit, etiam si
filius vel pater sit, satisdare petituro ex forma edicti debere. 
 

 
Dig. 2.8.15pr. 
 

 
Macer 1 de appellat. 
 

 
Sciendum est possessores immobilium rerum satisdare non compelli. 
 

 
Dig. 2.8.15.1 
 

 
Macer 1 de appellat. 
 

 
Possessor autem is accipiendus est, qui in agro vel civitate rem soli possidet aut ex asse aut pro parte. sed et qui vectigalem, id est
emphyteuticum agrum possidet, possessor intellegitur. item qui solam proprietatem habet, possessor intellegendus est. eum vero, qui tantum
usum fructum habet, possessorem non esse ulpianus scripsit. 
 

 
Dig. 2.8.15.2 
 

 
Macer 1 de appellat. 
 

 
Creditor, qui pignus accepit, possessor non est, tametsi possessionem habeat aut sibi traditam aut precario debitori concessam. 
 

 
Dig. 2.8.15.3 
 

 
Macer 1 de appellat. 
 

 
Si fundus in dotem datus sit, tam uxor quam maritus propter possessionem eius fundi possessores intelleguntur. 
 

 
Dig. 2.8.15.4 
 

 
Macer 1 de appellat. 
 

 
Diversa causa est eius, qui fundi petitionem personalem habet. 
 

 
Dig. 2.8.15.5 
 

 
Macer 1 de appellat. 
 

 
Tutores, sive pupilli eorum sive ipsi possideant, possessorum loco habentur: sed et si unus ex tutoribus possessor fuit, idem dicendum erit. 
 

 
Dig. 2.8.15.6 
 

 
Macer 1 de appellat. 
 

 
Si fundum, quem possidebam, a me petieris, deinde cum secundum te esset iudicatum, appellaverim: an possessor eiusdem fundi sim? et
recte dicetur possessorem me esse, quia nihilominus possideo, nec ad rem pertinet, quod evinci mihi ea possessio possit. 
 

 
Dig. 2.8.15.7 
 

 
Macer 1 de appellat. 
 

 
Possessor autem quis nec ne fuerit, tempus cautionis spectandum est: nam sicuti ei, qui post cautionem possessionem vendidit, nihil obest,
ita nec prodest ei, qui post cautionem possidere coepit. 
 

 
Dig. 2.8.16 
 

 
Paulus 6 ad ed. 
 

 
Qui iurato promisit iudicio sisti, non videtur peierasse, si ex concessa causa hoc deseruerit. 
 

 

 
 Dig. 2.9.0. Si ex noxali causa agatur, quemadmodum caveatur. 
 

 
Dig. 2.9.1pr. 
 

 
Ulpianus 7 ad ed. 
 

 
Si quis eum, de quo noxalis actio est, iudicio sisti promisit, praetor ait in eadem causa eum exhibere, in qua tunc est, donec iudicium
accipiatur. 
 

 
Dig. 2.9.1.1 
 

 
Ulpianus 7 ad ed. 
 

 
"in eadem causa" quid sit, videamus: et puto verius eum videri in eadem causa sistere, qui ad experiendum non facit ius actoris deterius. si
desinat servus esse promissoris vel actio amissa sit, non videri in eadem causa statum labeo ait: vel si qui pari loco erat in litigando, coepit
esse in duriore, vel loco vel persona mutata: itaque si quis ei qui in foro promissoris conveniri non potest venditus aut potentiori datus sit,
magis esse putat, ut non videatur in eadem causa sisti. sed et si noxae deditus sit, ofilius non putat in eadem causa sisti, cum noxae deditione
ceteris noxalem actionem peremi putat. 
 

 
Dig. 2.9.2pr. 
 

 
Paulus 6 ad ed. 
 

 
Sed alio iure utimur. nam ex praecedentibus causis non liberatur noxae deditus: perinde enim noxa caput sequitur, ac si venisset. 
 

 
Dig. 2.9.2.1 
 

 
Paulus 6 ad ed. 
 

 
Si absens sit servus, pro quo noxalis actio alicui competit: si quidem dominus non negat in sua potestate esse, compellendum putat vindius
vel iudicio eum sisti promittere vel iudicium accipere, aut, si nolit defendere, cauturum, cum primum potuerit, se exhibiturum: sin vero falso
neget in sua potestate esse, suscepturum iudicium sine noxae deditione. idque iulianus scribit et si dolo fecerit, quominus in eius esset
potestate. sed si servus praesens est, dominus abest nec quisquam servum defendit, ducendus erit iussu praetoris: sed causa cognita domino
postea dabitur defensio, ut pomponius et vindius scribunt, ne ei absentia sua noceat: ergo et actori actio restituenda est, perempta eo quod
ductus servus in bonis eius esse coepit. 
 

 
Dig. 2.9.3 
 

 
Ulpianus 7 ad ed. 
 

 
Si cum usufructuario noxali iudicio agetur isque servum non defenderit, denegatur ei per praetorem usus fructus persecutio. 
 

 
Dig. 2.9.4 
 

 
Gaius 6 ad ed. provinc. 
 

 
Si cum uno ex dominis noxalis agetur, an pro parte socii satisdare deberet? sabinus ait non debere: quia quodammodo totum suum hominem
defenderet, cui in solidum defendendi necessitas esset, nec auditur, si pro parte paratus sit defendere. 
 

 
Dig. 2.9.5 
 

 
Ulpianus 47 ad sab. 
 

 
Si servum in eadem causa sistere quidam promiserit et liber factus sistatur: si de ipso controversia est capitalium actionum iniuriarumque
nomine, non recte sistitur: quia aliter de servo supplicium et verberibus de iniuria satisfit, aliter de libero vindicta sumitur vel condemnatio
pecuniaria. quod autem ad ceteras noxales causas pertinet, etiam in meliorem causam videtur pervenisse. 
 

 
Dig. 2.9.6 
 

 
Paulus 11 ad sab. 
 

 
Sed si statu liberum sisti promissum sit, in eadem causa sisti videtur, quamvis liber sistatur, quod implicitus ei casus libertatis fuerit. 
 

 

 
 Dig. 2.10.0. De eo per quem factum erit quominus quis in iudicio sistat. 
 

 
Dig. 2.10.1pr. 
 

 
Ulpianus 7 ad ed. 
 

 
Aequissimum putavit praetor dolum eius coercere, qui impedit aliquem iudicio sisti. 
 

 
Dig. 2.10.1.1 
 

 
Ulpianus 7 ad ed. 
 

 
Fecisse autem dolo malo non tantum is putatur, qui suis manibus vel per suos retinuerit ^ retinuit^, verum qui alios quoque rogavit ut eum
detinerent vel abducerent, ne iudicio sistat, sive scientes sive ignorantes quid esset quod comminisceretur. 
 

 
Dig. 2.10.1.2 
 

 
Ulpianus 7 ad ed. 
 

 
Dolum autem malum sic accipimus, ut si quis venienti ad iudicium aliquid pronuntiaverit triste, propter quod is necesse habuerit ad iudicium
non venire, teneatur ex hoc edicto: quamvis quidam putent sibi eum imputare, qui credulus fuit. 
 

 
Dig. 2.10.1.3 
 

 
Ulpianus 7 ad ed. 
 

 
Si reus dolo actoris non steterit, non habebit reus adversus eum actionem ex hoc edicto, cum contentus esse possit exceptione, si ex stipulatu
conveniatur de poena, quod ad iudicium non venerit. aliter atque si ab alio sit impeditus: nam actionem propositam adversus eum exercebit. 
 

 
Dig. 2.10.1.4 
 

 
Ulpianus 7 ad ed. 
 

 
Si plures dolo fecerint, omnes tenentur: sed si unus praestitit poenam, ceteri liberantur, cum nihil intersit. 
 

 
Dig. 2.10.1.5 
 

 
Ulpianus 7 ad ed. 
 

 
Servi nomine ex hac causa noxali iudicio agendum omnes consentiunt. 
 

 
Dig. 2.10.1.6 
 

 
Ulpianus 7 ad ed. 
 

 
Et heredi datur, sed non ultra annum. adversus heredem autem hactenus puto dandam actionem, ut ex dolo defuncti heres non lucretur. 
 

 
Dig. 2.10.2 
 

 
Paulus 6 ad ed. 
 

 
Si actoris servus domino sciente et cum possit non prohibente dolo fecerit, quo minus in iudicio sistam, ofilius dandam mihi exceptionem
adversus dominum ait, ne ex dolo servi dominus lucretur. si vero sine voluntate domini servus hoc fecerit, sabinus noxale iudicium dandum ait
nec factum servi domino obesse debere nisi hactenus, ut ipso careat: quando ipse nihil deliquit. 
 

 
Dig. 2.10.3pr. 
 

 
Iulianus 2 Dig. 
 

 
Ex hoc edicto adversus eum, qui dolo fecit, quo minus quis in iudicium vocatus sistat, in factum actio competit quanti actoris interfuit eum
sisti. in quo iudicio deducitur si quid amiserit actor ob eam rem: veluti si reus tempore dominium rei interim sibi adquirat aut actione liberatus
fuerit. 
 

 
Dig. 2.10.3.1 
 

 
Iulianus 2 Dig. 
 

 
Plane si is, qui dolo fecerit, quo minus in iudicio sistatur, solvendo non fuerit, aequum erit adversus ipsum reum restitutoriam actionem
competere, ne propter dolum alienum reus lucrum faciat et actor damno adficiatur. 
 

 
Dig. 2.10.3.2 
 

 
Iulianus 2 Dig. 
 

 
Si et stipulator dolo titii et promissor dolo maevi impeditus fuerit, quo minus in iudicio sistatur: uterque adversus eum, cuius dolo impeditus
fuerit, actione in factum experietur. 
 

 
Dig. 2.10.3.3 
 

 
Iulianus 2 Dig. 
 

 
Si et stipulator dolo promissoris et promissor dolo stipulatoris impeditus fuerit quo minus ad iudicium veniret: neutri eorum praetor
succurrere debebit, ab utraque parte dolo compensando. 
 

 
Dig. 2.10.3.4 
 

 
Iulianus 2 Dig. 
 

 
Si a fideiussore quinquaginta stipulatus fuero, si in iudicium reus non venerit, petiturus a reo centum, et dolo malo sempronii factum fuerit,
ne in iudicium reus veniat: centum a sempronio consequar. tanti enim mea interfuisse videtur, quia, si venisset in iudicium, actio mihi centum
adversus reum vel adversus heredem eius competebat, licet fideiussor minorem summam mihi promiserit. 
 

 

 
 Dig. 2.11.0. Si quis cautionibus in iudicio sistendi causa factis non obtemperaverit. 
 

 
Dig. 2.11.1 
 

 
Gaius 1 ad ed. provinc. 
 

 
Vicena milia passum in singulos dies dinumerari praetor iubet praeter eum diem, quo cautum promittitur, et in quem sistere in iudicium
oportet. nam sane talis itineris dinumeratio neutri litigatorum onerosa est. 
 

 
Dig. 2.11.2pr. 
 

 
Ulpianus 74 ad ed. 
 

 
Non exigimus reum iudicio sisti, si negotium, propter quod iudicio sisti promisit, fuerit transactum: sed hoc ita, si prius id negotium
transactum sit, quam sisti oporteret. ceterum si postea transactum est, exceptio doli opponi debet: quis enim de poena promissa laborat post
negotium transactum? cum etiam transacti negotii exceptionem putaverit quis nocere, quasi etiam de poena transactum sit, nisi contrarium
specialiter partibus placuerit. 
 

 
Dig. 2.11.2.1 
 

 
Ulpianus 74 ad ed. 
 

 
Si quis municipalis muneris causa sine suo dolo malo impeditus in iudicio secundum suam promissionem non stetit, aequissimum est tribui ei
exceptionem. 
 

 
Dig. 2.11.2.2 
 

 
Ulpianus 74 ad ed. 
 

 
Simili modo et si ad testimonium desideratus ad iudicium occurrere non potuit, erit ei subveniendum. 
 

 
Dig. 2.11.2.3 
 

 
Ulpianus 74 ad ed. 
 

 
Si quis iudicio se sisti promiserit et valetudine vel tempestate vel vi fluminis prohibitus se sistere non possit, exceptione adiuvatur, nec
immerito. cum enim in tali promissione praesentia opus sit, quemadmodum potuit se sistere qui adversa valetudine impeditus est? et ideo
etiam lex duodecim tabularum, si iudex vel alteruter ex litigatoribus morbo sontico impediatur, iubet diem iudicii esse diffisum. 
 

 
Dig. 2.11.2.4 
 

 
Ulpianus 74 ad ed. 
 

 
Si non propter valetudinem mulier non steterit iudicio, sed quod gravida erat, exceptionem ei dandam labeo ait: si tamen post partum
decubuerit, probandum erit quasi valetudine impeditam. 
 

 
Dig. 2.11.2.5 
 

 
Ulpianus 74 ad ed. 
 

 
Idem est et si quis furere coeperit: nam qui furore impeditur, valetudine impeditur. 
 

 
Dig. 2.11.2.6 
 

 
Ulpianus 74 ad ed. 
 

 
Quod diximus succurri etiam ei, qui tempestate aut vi fluminis prohibitus non venit, tempestatem sic intellegere debemus, sive maritima sive
terrestris sit. tempestatem intellegere debemus talem, quae impedimento sit itineri vel navigationi. 
 

 
Dig. 2.11.2.7 
 

 
Ulpianus 74 ad ed. 
 

 
Vis fluminis etiam sine tempestate accipienda est: vim fluminis intellegimus, et si magnitudo eius impedimento sit sive pons solutus sit vel
navigium non stet. 
 

 
Dig. 2.11.2.8 
 

 
Ulpianus 74 ad ed. 
 

 
Si quis tamen cum posset non incidere in tempestatem vel in fluminis vim, si ante profectus esset vel tempore oportuno navigasset, ipse se
artaverit: numquid exceptio ei minime prosit? quod quidem causa cognita erit statuendum. nam neque sic artandus sit, ut possit ei dici, cur
non multo ante profectus est quam dies promissionis veniret: neque iterum permittendum ei, si quid sit quod ei imputetur, causari
tempestatem vel vim fluminis. quid enim si quis, cum romae esset ipso tempore promissionis sistendi, nulla necessitate urguente voluptatis
causa in municipium profectus sit? nonne indignus est, cui haec exceptio patrocinetur? aut quid si tempestas quidem in mari fuit, terra autem
iste potuit venire: vel flumen circumire? aeque dicendum non semper ei exceptionem prodesse: nisi angustiae non patiebatur terra iter metiri
vel circumire. cum tamen vel flumen sic abundasset, ut implesset omnem locum, in quo sisti oportuit, vel aliqua fortuita calamitas eundem
locum evertit vel praesentiam venienti periculosam fecit, ex bono et aequo et hic exceptio ei accommodanda est. 
 

 
Dig. 2.11.2.9 
 

 
Ulpianus 74 ad ed. 
 

 
Simili modo exceptio datur ei, qui cum ad iudicium venire volebat, a magistratu retentus est, et retentus sine dolo malo ipsius: nam si ipse hoc
affectavit vel causam praestitit, non ei proderit exceptio: sed ipsius quidem dolus ei oberit, ceterorum non oberit, qui dolo fecerunt ut
retineretur. sed si privatus eum detinuerit, nullo modo ei proderit haec exceptio, 
 

 
Dig. 2.11.3 
 

 
Paulus 69 ad ed. 
 

 
Sed actio ei datur adversus eum qui detinuit in id quod eius interest. 
 

 
Dig. 2.11.4pr. 
 

 
Ulpianus 74 ad ed. 
 

 
Sed et si quis rei capitalis ante condemnatus iudicio sistere se non potuit, merito huic ignoscitur: rei capitalis condemnatum accipere
debemus, qui morte exiliove coercitus est. dixerit aliquis, quo ergo haec exceptio damnato? sed respondebitur fideiussoribus eius esse
necessariam: aut si forte in exilium salva civitate abiit, ubi defensori eius exceptio ista proderit. 
 

 
Dig. 2.11.4.1 
 

 
Ulpianus 74 ad ed. 
 

 
Illud sciendum est eum, qui idcirco non stetit, quia capitis reus factus est, in ea causa esse, ut exceptione uti non possit: damnato enim datur.
plane si vinculis vel custodia militari impeditus ideo non stetit, in ea erit causa, ut exceptione utatur. 
 

 
Dig. 2.11.4.2 
 

 
Ulpianus 74 ad ed. 
 

 
Praeterea si funere quis domestico impeditus non venit, debet ei exceptio dari. 
 

 
Dig. 2.11.4.3 
 

 
Ulpianus 74 ad ed. 
 

 
Item si quis in servitute hostium fuerit ac per hoc in iudicium non stetit, debet exceptione adiuvari. 
 

 
Dig. 2.11.4.4 
 

 
Ulpianus 74 ad ed. 
 

 
Quaesitum est an possit conveniri, ne ulla exceptio in promissione deserta iudicio sistendi causa facta obiciatur: et ait atilicinus conventionem
istam non valere. sed ego puto conventionem istam ita valere, si specialiter causae exceptionum expressae sint, quibus a promissore sponte
renuntiatum est. 
 

 
Dig. 2.11.4.5 
 

 
Ulpianus 74 ad ed. 
 

 
Item quaeritur, si quis, cum iudicio sistendi causa satisdare non deberet, satisdato promiserit, an fideiussoribus eius exceptio detur. puto
interesse, utrum per errorem satisdato promissum est an ex conventione: si per errorem, dandam fideiussoribus exceptionem: si ex
conventione, minime dandam. nam et iulianus scribit, si iudicio sistendi causa pluris quam statutum est per ignorantiam promissum fuerit,
exceptionem dari debere: si autem ex conventione tantae summae promissio facta sit, exceptionem pacti conventi replicatione infirmandam
iulianus ait. 
 

 
Dig. 2.11.5pr. 
 

 
Paulus 69 ad ed. 
 

 
Si duo rei stipulandi sint et uni debitor iudicio se sisti cum poena promiserit, alter autem impedierit: ita demum exceptio adversus alterum
danda est, si socii sint: ne prosit ei dolus propter societatem. 
 

 
Dig. 2.11.5.1 
 

 
Paulus 69 ad ed. 
 

 
Item si duo rei promittendi sint et unus ad iudicium non venerit contempta sua promissione iudicio sistendi causa facta, actor autem ab altero
rem petat, ab altero poenam desertionis: petendo poenam exceptione summovebitur. 
 

 
Dig. 2.11.5.2 
 

 
Paulus 69 ad ed. 
 

 
Aeque si a patre facta fuerit promissio iudicio sistendi gratia ex filii contractu, deinde de re actor egerit cum filio, exceptione summovebitur, si
cum patre ex eius promissione agat. et contra idem erit, si filius promiserit et actor egerit cum patre de peculio. 
 

 
Dig. 2.11.6 
 

 
Gaius 1 ad l. xii tab. 
 

 
Si is qui fideiussorem dedit ideo non steterit, quod rei publicae causa afuit: iniquum est fideiussorem ob alium necessitate sistendi obligatum
esse, cum ipsi liberum esset non sistere. 
 

 
Dig. 2.11.7 
 

 
Paulus 69 ad ed. 
 

 
Si quis servum in iudicio sisti promiserit vel alium qui in aliena potestate est, isdem exceptionibus utitur, quibus si pro libero vel patre
familias fideiussit, praeterquam si rei publicae causa abesse diceretur servus: nam servus rei publicae causa abesse non potest. praeter hanc
autem exceptionem ceterae, quia communes sunt, tam in libero homine quam in servo locum habent. 
 

 
Dig. 2.11.8 
 

 
Gaius 29 ad ed. provinc. 
 

 
Et si post tres aut quinque pluresve dies, quam iudicio sisti se reus promisit, secum agendi potestatem fecerit nec actoris ius ex mora deterius
factum sit, consequens est dici defendi eum debere per exceptionem. 
 

 
Dig. 2.11.9pr. 
 

 
Ulpianus 77 ad ed. 
 

 
Si servus iudicio se sisti promittat, non committitur stipulatio neque in eum neque in fideiussores eius. 
 

 
Dig. 2.11.9.1 
 

 
Ulpianus 77 ad ed. 
 

 
Si plurium servorum nomine iudicio sistendi causa una stipulatione promittatur, poenam quidem integram committi, licet unus status non sit,
labeo ait, quia verum sit omnes statos non esse: verum si pro rata unius offeratur poena, exceptione doli usurum eum, qui ex hac stipulatione
convenitur. 
 

 
Dig. 2.11.10pr. 
 

 
Paulus 1 ad plaut. 
 

 
Si eum iudicio sisti promisero, qui iam tempore liberatus esse dicebatur, quia iam actione forte non tenebatur: actio in me danda est, ut vel
exhibeam eum vel defendam, ut veritas inquiratur. 
 

 
Dig. 2.11.10.1 
 

 
Paulus 1 ad plaut. 
 

 
Homo sisti promissus ante diem dolo promissoris periit: certo iure utimur non ante poenam peti posse, quam dies venerit: tota enim
stipulatio in diem collata videtur. 
 

 
Dig. 2.11.10.2 
 

 
Paulus 1 ad plaut. 
 

 
Qui iniuriarum acturus est, stipulatus erat ante litem contestatam ut adversarius suus iudicio sistat: commissa stipulatione mortuus est. non
competere heredi eius ex stipulatu actionem placuit, quia tales stipulationes propter rem ipsam darentur, iniuriarum autem actio heredi non
competit. quamvis enim haec stipulatio iudicio sistendi causa facta ad heredem transeat, tamen in hac causa danda non est: nam et defunctus
si vellet omissa iniuriarum actione ex stipulatu agere, non permitteretur ei. idem dicendum esse et si is, cum quo iniuriarum agere volebam,
stipulatione tali commissa decesserit: nam non competit mihi adversus heredem eius ex stipulatu actio, et hoc iulianus scribit. secundum quod
et si fideiussores dati erant, minime dabitur in eos actio mortuo reo. idem pomponius, si non post longum tempus decesserit: quia si ad
iudicium venisset, litem cum eo contestari actor potuisset. 
 

 
Dig. 2.11.11 
 

 
Ulpianus 47 ad sab. 
 

 
Si quis quendam in iudicio sisti promiserit ^ promisit^, in eadem causa eum debet sistere. in eadem autem causa sistere hoc est ita sistere, ut
actori persecutio loco deteriori non sit, quamvis exactio rei possit esse difficilior. licet enim difficilior exactio sit, tamen dicendum est videri in
eadem causa eum stetisse: nam et si novum aes alienum contraxisset vel pecuniam perdidisset, videtur tamen in eadem causa stetisse: ergo et
qui alii iudicatus sistitur, in eadem causa stare videtur. 
 

 
Dig. 2.11.12pr. 
 

 
Paulus 11 ad sab. 
 

 
Qui autem novo privilegio utitur, non videtur in eadem causa sisti. 
 

 
Dig. 2.11.12.1 
 

 
Paulus 11 ad sab. 
 

 
Illud tenendum est, quod aestimationem eius quod intersit agentis ad illud tempus referendum est, quo sisti debuit, non ad id, quo agitur,
quamvis desierit eius interesse. 
 

 
Dig. 2.11.13 
 

 
Iulianus 55 Dig. 
 

 
Quotiens servus iudicio sistendi causa ut ipse litigaturus vel ab alio stipulatur vel ipse promittit: nec commititur stipulatio nec fideiussores
tenentur, quia servus conveniri vel convenire non potest. 
 

 
Dig. 2.11.14 
 

 
Nerva 2 membr. 
 

 
Si procurator ita stipulatus est, ut sistat dumtaxat eum quem stipularetur, non etiam poenam si status non esset stipularetur: propemodum
nullius momenti est ea stipulatio, quia procuratoris, quod ad ipsius utilitatem pertinet, nihil interest sisti. sed cum alienum negotium in
stipulando egerit, potest defendi non procuratoris, sed eius cuius negotium gesserit utilitatem in ea re spectandam esse: ut quantum domini
litis interfuit sisti, tantum ex ea stipulatione non stato reo procuratori debeatur. eadem et fortius adhuc dici possunt, si procurator ita
stipulatus esset "quanti ea res erit": ut hanc conceptionem verborum non ad ipsius, sed ad domini utilitatem relatam interpretemur. 
 

 
Dig. 2.11.15 
 

 
Papinianus 2 quaest. 
 

 
Si tutor iudicio sisti promiserit et stipulationi non obtemperaverit, et interea pupillus adoleverit aut mortem obierit aut etiam abstentus sit
hereditate: denegabitur ex stipulatu actio. nam et ipsius rei, quae petebatur, si tutor iudicatus fuerit et eorum quid acciderit, non esse dandam
in eum actionem iudicati probatum est. 
 

 

 
 Dig. 2.12.0. De feriis et dilationibus et diversis temporibus. 
 

 
Dig. 2.12.1pr. 
 

 
Ulpianus 4 de omn. trib. 
 

 
Ne quis messium vindemiarumque tempore adversarium cogat ad iudicium venire, oratione divi marci exprimitur, quia occupati circa rem
rusticam in forum compellendi non sunt. 
 

 
Dig. 2.12.1.1 
 

 
Ulpianus 4 de omn. trib. 
 

 
Sed si praetor aut per ignorantiam vel socordiam evocare eos perseveraverit hique sponte venerint: si quidem sententiam dixerit praesentibus
illis et sponte litigantibus, sententia valebit, tametsi non recte fecerit qui eos evocaverit: sin vero, cum abesse perseveraverint, sententiam
protulerit etiam absentibus illis, consequens erit dicere sententiam nullius esse momenti ( neque enim praetoris factum iuri derogare oportet):
et citra appellationem igitur sententia infirmabitur. 
 

 
Dig. 2.12.1.2 
 

 
Ulpianus 4 de omn. trib. 
 

 
Sed excipiuntur certae causae, ex quibus cogi poterimus et per id temporis, cum messes vindemiaeque sunt, ad praetorem venire: scilicet si res
tempore peritura sit, hoc est si dilatio actionem sit peremptura. sane quotiens res urguet, cogendi quidem sumus ad praetorem venire, verum
ad hoc tantum cogi aequum est ut lis contestetur, et ita ipsis verbis orationis exprimitur: denique alterutro recusante post litem contestatam
litigare dilationem oratio concessit. 
 

 
Dig. 2.12.2 
 

 
Ulpianus 5 ad ed. 
 

 
Eadem oratione divus marcus in senatu recitata effecit de aliis speciebus praetorem adiri etiam diebus feriaticis: ut puta ut tutores aut
curatores dentur: ut offici admoneantur cessantes: excusationes allegentur: alimenta constituantur: aetates probentur: ventris nomine in
possessionem mittatur, vel rei servandae causa, vel legatorum fideive commissorum, vel damni infecti: item de testamentis exhibendis: ut
curator detur bonorum eius, cui an heres exstaturus sit incertum est: aut de alendis liberis parentibus patronis: aut de adeunda suspecta
hereditate: aut ut aspectu atrox iniuria aestimetur: vel fideicommissaria libertas praestanda. 
 

 
Dig. 2.12.3pr. 
 

 
Ulpianus 2 ad ed. 
 

 
Solet etiam messis vindemiarumque tempore ius dici de rebus quae tempore vel morte periturae sunt. morte: veluti furti: damni iniuriae:
iniuriarum atrocium: qui de incendio ruina naufragio rate nave expugnata rapuisse dicuntur: et si quae similes sunt. item si res tempore
periturae sunt aut actionis dies exiturus est. 
 

 
Dig. 2.12.3.1 
 

 
Ulpianus 2 ad ed. 
 

 
Liberalia quoque iudicia omni tempore finiuntur. 
 

 
Dig. 2.12.3.2 
 

 
Ulpianus 2 ad ed. 
 

 
Item in eum, qui quid nundinarum nomine adversus communem utilitatem acceperit, omni tempore ius dicitur. 
 

 
Dig. 2.12.4 
 

 
Paulus 1 ad ed. 
 

 
Praesides provinciarum ex consuetudine cuiusque loci solent messis vindemiarumque causa tempus statuere. 
 

 
Dig. 2.12.5 
 

 
Ulpianus 62 ad ed. 
 

 
Pridie kalendas ianuarias magistratus neque ius dicere, sed nec sui potestatem facere consuerunt. 
 

 
Dig. 2.12.6 
 

 
Ulpianus 77 ad ed. 
 

 
Si feriatis diebus fuerit iudicatum, lege cautum est, ne his diebus iudicium sit nisi ex voluntate partium, et quod aliter adversus ea iudicatum
erit ne quis iudicatum facere neve solvere debeat, neve quis ad quem de ea re in ius aditum erit iudicatum facere cogat. 
 

 
Dig. 2.12.7 
 

 
Ulpianus 1 de off. cons. 
 

 
Oratione quidem divi marci amplius quam semel non esse dandam instrumentorum dilationem expressum est: sed utilitatis litigantium gratia
causa cognita et iterum dilatio tam ex eadem quam ex alia provincia secundum moderamen locorum impertiri solet, et maxime si aliquid
inopinatum emergat. illud videndum, si defunctus acceperit aliquam dilationem propter instrumenta, an successori quoque eius dari debeat, an
vero, quia iam data est, amplius dari non possit? et magis est, ut et hic causa cognita dari debeat. 
 

 
Dig. 2.12.8 
 

 
Paulus 13 ad sab. 
 

 
More romano dies a media nocte incipit et sequentis noctis media parte finitur. itaque quidquid in his viginti quattuor horis, id est duabus
dimidiatis noctibus et luce media, actum est, perinde est, quasi quavis hora lucis actum esset. 
 

 
Dig. 2.12.9 
 

 
Ulpianus 7 de off. procons. 
 

 
Divus traianus minicio natali rescripsit ferias a forensibus tantum negotiis dare vacationem, ea autem, quae ad disciplinam militarem pertinet,
etiam feriatis diebus peragenda: inter quae custodiarum quoque cognitionem esse. 
 

 
Dig. 2.12.10 
 

 
Paulus 5 sent. 
 

 
In pecuniariis causis omnibus dilatio singulis causis plus semel tribui non potest: in capitalibus autem reo tres dilationes, accusatori duae dari
possunt: sed utrumque causa cognita. 
 

 

 
 Dig. 2.13.0. De edendo. 
 

 
Dig. 2.13.1pr. 
 

 
Ulpianus 4 ad ed. 
 

 
Qua quisque actione agere volet, eam edere debet: nam aequissimum videtur eum qui acturus est edere actionem, ut proinde sciat reus, utrum
cedere an contendere ultra debeat, et, si contendendum putat, veniat instructus ad agendum cognita actione qua conveniatur. 
 

 
Dig. 2.13.1.1 
 

 
Ulpianus 4 ad ed. 
 

 
Edere est etiam copiam describendi facere: vel in libello complecti et dare: vel dictare. eum quoque edere labeo ait, qui producat adversarium
suum ad album et demonstret quod dictaturus est vel id dicendo, quo uti velit. 
 

 
Dig. 2.13.1.2 
 

 
Ulpianus 4 ad ed. 
 

 
Editiones sine die et consule fieri debent, ne quid excogitetur edito die et consule et praelato die fiat. diem autem et consulem excepit praetor
quo instrumentum conscriptum est, non in quem solutio concepta est: nam dies solutionis sicuti summa pars est stipulationis. rationes tamen
cum die et consule edi debent, quoniam accepta et data non alias possunt apparere, nisi dies et consul fuerit editus. 
 

 
Dig. 2.13.1.3 
 

 
Ulpianus 4 ad ed. 
 

 
Edenda sunt omnia, quae quis apud iudicem editurus est: non tamen ut et instrumenta, quibus quis usurus non est, compellatur edere. 
 

 
Dig. 2.13.1.4 
 

 
Ulpianus 4 ad ed. 
 

 
Edere non videtur qui stipulationem totam non edidit. 
 

 
Dig. 2.13.1.5 
 

 
Ulpianus 4 ad ed. 
 

 
Eis, qui ob aetatem vel rusticitatem vel ob sexum lapsi non ediderunt vel alia ex iusta causa, subvenietur. 
 

 
Dig. 2.13.2 
 

 
Paulus 3 ad ed. 
 

 
Si legatum petatur, non iubet praetor verba testamenti edere: ideo fortasse, quia heredes solent habere exemplum testamenti. 
 

 
Dig. 2.13.3 
 

 
Mauricius 2 de poen. 
 

 
Senatus censuit, ne quisquam eorum, a quibus quid fisco petetur, alia instrumenta delatori cogatur edere, quam quae ad eam causam
pertinerent, ex qua se deferre professus est. 
 

 
Dig. 2.13.4pr. 
 

 
Ulpianus 4 ad ed. 
 

 
Praetor ait: "argentariae mensae exercitores rationem, quae ad se pertinet, edent adiecto die et consule". 
 

 
Dig. 2.13.4.1 
 

 
Ulpianus 4 ad ed. 
 

 
Huius edicti ratio aequissima est: nam cum singulorum rationes argentarii conficiant, aequum fuit id quod mei causa confecit meum
quodammodo instrumentum mihi edi. 
 

 
Dig. 2.13.4.2 
 

 
Ulpianus 4 ad ed. 
 

 
Sed et filius familias continetur his verbis, ut vel ipse cogatur edere: an et pater, quaeritur. labeo scribit patrem non cogendum, nisi sciente eo
argentaria exercetur: sed recte sabinus respondit tunc id admittendum, cum patri quaestum refert. 
 

 
Dig. 2.13.4.3 
 

 
Ulpianus 4 ad ed. 
 

 
Sed si servus argentariam faciat ( potest enim), si quidem voluntate domini fecerit, compellendum dominum edere ac perinde in eum dandum
est iudicium, ac si ipse fecisset. sed si inscio domino fecit, satis esse dominum iurare eas se rationes non habere: si servus peculiarem faciat
argentariam, dominus de peculio vel de in rem verso tenetur: sed si dominus habet rationes nec edit, in solidum tenetur. 
 

 
Dig. 2.13.4.4 
 

 
Ulpianus 4 ad ed. 
 

 
Etiam is qui desit ^ desiit^ argentariam facere, ad editionem compellitur. 
 

 
Dig. 2.13.4.5 
 

 
Ulpianus 4 ad ed. 
 

 
Sed ibi quis compellitur edere, ubi argentariam exercuit, et hoc est constitutum. quod si instrumentum argentariae in alia provincia habeat, in
alia administraverit, ibi puto cogendum edere, ubi argentariam exercuit: hoc enim primum deliquit, quod alio instrumentum transtulit. quod si
in alio loco argentariam exercet, alibi autem ad editionem compelletur, minime hoc facere cogitur: nisi descriptum velis ubi de ea re agitur eum
tibi dare, tuis videlicet sumptibus: 
 

 
Dig. 2.13.5 
 

 
Paulus 3 ad ed. 
 

 
Spatiumque ad perferendas eas tribuendum est. 
 

 
Dig. 2.13.6pr. 
 

 
Ulpianus 4 ad ed. 
 

 
Si quis ex argentariis, ut plerique eorum, in villa habeat instrumentum vel in horreo: aut ad locum te perducet aut descriptas rationes dabit. 
 

 
Dig. 2.13.6.1 
 

 
Ulpianus 4 ad ed. 
 

 
Cogentur et successores argentarii edere rationes. quod si plures sunt heredes et unus habeat, solus ad editionem compelletur: sed si omnes
habeant et unus ediderit, omnes ad editionem compellendi sunt. quid enim si humilis et deploratus unus edidit, ut dubitare quis merito de fide
editionis possit? ut igitur comparari rationes possint, etiam ceteri edere debent aut certe unius editioni subscribere. hoc idem erit et si plures
fuerint argentarii, a quibus editio desideratur. nam et si plures tutores tutelam administraverunt simul, aut omnes edere debent aut unius
editioni subscribere. 
 

 
Dig. 2.13.6.2 
 

 
Ulpianus 4 ad ed. 
 

 
Exigitur autem ab adversario argentarii iusiurandum non calumniae causa postulare edi sibi: ne forte vel supervacuas rationes vel quas habet
edi sibi postulet vexandi argentarii causa. 
 

 
Dig. 2.13.6.3 
 

 
Ulpianus 4 ad ed. 
 

 
Rationem autem esse labeo ait ultro citro dandi accipiendi, credendi, obligandi solvendi sui causa negotiationem: nec ullam rationem nuda
dumtaxat solutione debiti incipere. nec si pignus acceperit aut mandatum, compellendum edere: hoc enim extra rationem esse. sed et quod
solvi constituit, argentarius edere debet: nam et hoc ex argentaria venit. 
 

 
Dig. 2.13.6.4 
 

 
Ulpianus 4 ad ed. 
 

 
Ex hoc edicto in id quod interfuit actio competit: 
 

 
Dig. 2.13.6.5 
 

 
Ulpianus 4 ad ed. 
 

 
Unde apparet ita demum tenere hoc edictum, si ad eum pertineat. pertinere autem videtur ad me ratio, si modo eam tractaveris me mandante.
sed si procurator meus absente me mandaverit, an mihi edenda sit, quasi ad me pertineat? et magis est ut edatur. procuratori quoque meo
edendam rationem, quam mecum habet, non dubito, quasi ad eum pertineat: et cauturum de rato, si mandatum ei non sit. 
 

 
Dig. 2.13.6.6 
 

 
Ulpianus 4 ad ed. 
 

 
Si initium tabularum habet diem, in quibus titii ratio scripta est, postmodum mea sine die et consule, etiam mihi edendus est dies et consul:
communis enim omnis rationis est praepositio diei et consulis. 
 

 
Dig. 2.13.6.7 
 

 
Ulpianus 4 ad ed. 
 

 
Edi autem est vel dictare vel tradere libellum vel codicem proferre. 
 

 
Dig. 2.13.6.8 
 

 
Ulpianus 4 ad ed. 
 

 
Praetor ait: "argentario eive, qui iterum edi postulabit, causa cognita edi iubebo". 
 

 
Dig. 2.13.6.9 
 

 
Ulpianus 4 ad ed. 
 

 
Prohibet argentario edi illa ratione, quod etiam ipse instructus esse potest instrumento suae professionis: et absurdum est, cum ipse in ea sit
causa, ut edere debeat, ipsum petere ut edatur ei. an nec heredi argentarii edi ratio debeat, videndum: et si quidem instrumentum argentariae ad
eum pervenit, non debet ei edi, si minus, edenda est ex causa. nam et ipsi argentario ex causa ratio edenda est: si naufragio vel ruina vel
incendio vel alio simili casu rationes perdidisse probet aut in longinquo habere, veluti trans mare. 
 

 
Dig. 2.13.6.10 
 

 
Ulpianus 4 ad ed. 
 

 
Nec iterum postulanti edi praetor iubet, nisi ex causa: 
 

 
Dig. 2.13.7pr. 
 

 
Paulus 3 ad ed. 
 

 
Veluti si peregre habere quod primum editum est doceat: vel minus plene editum: vel eas rationes, quas casu maiore, non vero neglegentia
perdiderit. nam si eo casu amisit, cui ignosci debeat, ex integro edi iubebit. 
 

 
Dig. 2.13.7.1 
 

 
Paulus 3 ad ed. 
 

 
Haec vox iterum duas res significat: alteram, qua demonstraretur tempus secundum, quod graeci deuteron dicunt: alteram, quae ad insequentia
quoque tempora pertinet, quae graece dicitur palin , quod ita accipitur "quotiens opus erit". nam potest fieri ut bis editam sibi rationem quis
perdiderit: ut verbum iterum pro saepius accipiatur. 
 

 
Dig. 2.13.8pr. 
 

 
Ulpianus 4 ad ed. 
 

 
Ubi exigitur argentarius rationes edere, tunc punitur, cum dolo malo non exhibet: sed culpam non praestabit nisi dolo proximam. dolo malo
autem non edidit et qui malitiose edidit et qui in totum non edidit. 
 

 
Dig. 2.13.8.1 
 

 
Ulpianus 4 ad ed. 
 

 
Is autem, qui in hoc edictum incidit, id praestat, quod interfuit mea rationes edi, cum decerneretur a praetore, non quod hodie interest: et ideo
licet interesse desiit vel minoris vel pluris interesse coepit, locum actio non habebit neque augmentum neque deminutionem. 
 

 
Dig. 2.13.9pr. 
 

 
Paulus 3 ad ed. 
 

 
Quaedam sunt personae, quas rationes nobis edere oportet nec tamen a praetore per hoc edictum compelluntur. veluti cum procurator res
rationesve nostras administravit, non cogitur a praetore per metum in factum actionis rationes edere: scilicet quia id consequi possumus per
mandati actionem. et cum dolo malo socius negotia gessit, praetor per hanc clausulam non intervenit: est enim pro socio actio. sed nec
tutorem cogit praetor pupillo edere rationes: sed iudicio tutelae solet cogi edere. 
 

 
Dig. 2.13.9.1 
 

 
Paulus 3 ad ed. 
 

 
Nihil interest, si successores aut pater aut dominus argentarii eiusdem fuerunt professionis: quia cum in locum et in ius succedant argentarii,
partibus eius fungi debent. is autem, cui argentarius rationes suas legavit, non videbitur contineri, quia iuris successor his verbis significatur:
non magis, quam si ei vivus eas donasset. sed nec heres tenebitur, cum nec possideat nec dolo malo fecerit: sed si ei, antequam eas legatario
traderet, renuntiatum fuerit, ne ante eas tradat, tenebitur quasi dolo fecerit: item antequam eas tradat, tenebitur. quod si nihil dolo fecerit,
causa cognita legatarius cogendus est edere. 
 

 
Dig. 2.13.9.2 
 

 
Paulus 3 ad ed. 
 

 
Nummularios quoque non esse iniquum cogi rationes edere pomponius scribit: quia et hi nummularii sicut argentarii rationes conficiunt, quia
et accipiunt pecuniam et erogant per partes, quarum probatio scriptura codicibusque eorum maxime continetur: et frequentissime ad fidem
eorum decurritur. 
 

 
Dig. 2.13.9.3 
 

 
Paulus 3 ad ed. 
 

 
Ceterum omnibus postulantibus et iurantibus non calumniae causa petere rationes, quae ad se pertineant, edi iubet. 
 

 
Dig. 2.13.9.4 
 

 
Paulus 3 ad ed. 
 

 
Ad nos enim pertinet non tantum cum ipsi contraximus vel successimus ei qui contraxit, sed etiam si is qui in nostra potestate est contraxit. 
 

 
Dig. 2.13.10pr. 
 

 
Gaius 1 ad ed. provinc. 
 

 
Argentarius rationes edere iubetur: nec interest cum ipso argentario controversia sit an cum alio. 
 

 
Dig. 2.13.10.1 
 

 
Gaius 1 ad ed. provinc. 
 

 
Ideo autem argentarios tantum neque alios ullos absimiles eis edere rationes cogit, quia officium eorum atque ministerium publicam habet
causam et haec principalis eorum opera est, ut actus sui rationes diligenter conficiant. 
 

 
Dig. 2.13.10.2 
 

 
Gaius 1 ad ed. provinc. 
 

 
Edi autem ratio ita intellegitur, si a capite edatur, nam ratio nisi a capite inspiciatur, intellegi non potest: scilicet ut non totum cuique codicem
rationum totasque membranas inspiciendi describendique potestas fiat, sed ut ea sola pars rationum, quae ad instruendum aliquem pertineat,
inspiciatur et describatur. 
 

 
Dig. 2.13.10.3 
 

 
Gaius 1 ad ed. provinc. 
 

 
Cum autem in id actio competit, quanti agentis intersit editas sibi rationes esse: eveniet, ut, sive quis condemnatus sit sive quod petierit non
optinuerit eo, quod non habuerit rationes ex quibus causam suam tueri possit, id ipsum, quod ita perdiderit, hac actione consequatur. sed an
hoc procedat videamus: nam si apud hunc iudicem, qui inter eum et argentarium iudicat, potest probare se illo iudicio, quo victus est, vincere
potuisse, poterat et tunc probare: et si non probavit aut probantem iudex non curavit, de se ipso aut de iudice queri debet. sed non ita est.
fieri enim potest, ut nunc, rationes vel ipso edente vel alio modo nanctus, aut aliis instrumentis vel testibus, quibus illo tempore aliqua ex
causa uti non potuit, possit probare potuisse se vincere. sic enim et de cautione subrepta aut corrupta competit condictio et damni iniuriae
actio: quia quod ante non potuimus intercepta cautione probare et ob id amisimus, hoc nunc aliis instrumentis aut testibus, quibus tum uti
non potuimus, probare possumus. 
 

 
Dig. 2.13.11 
 

 
Modestinus 3 reg. 
 

 
Exempla instrumentorum etiam sine subscriptione edentis edi posse receptum est. 
 

 
Dig. 2.13.12 
 

 
Callistratus 1 ed. monit. 
 

 
Feminae remotae videntur ab officio argentarii, cum ea opera virilis sit. 
 

 
Dig. 2.13.13 
 

 
Ulpianus 4 ad ed. 
 

 
Haec actio neque post annum neque in heredem nisi ex suo facto dabitur. heredi autem dabitur. 
 

 

 
 Dig. 2.14.0. De pactis. 
 

 
Dig. 2.14.1pr. 
 

 
Ulpianus 4 ad ed. 
 

 
Huius edicti aequitas naturalis est. quid enim tam congruum fidei humanae, quam ea quae inter eos placuerunt servare? 
 

 
Dig. 2.14.1.1 
 

 
Ulpianus 4 ad ed. 
 

 
Pactum autem a pactione dicitur ( inde etiam pacis nomen appellatum est) 
 

 
Dig. 2.14.1.2 
 

 
Ulpianus 4 ad ed. 
 

 
Et est pactio duorum pluriumve in idem placitum et consensus. 
 

 
Dig. 2.14.1.3 
 

 
Ulpianus 4 ad ed. 
 

 
Conventionis verbum generale est ad omnia pertinens, de quibus negotii contrahendi transigendique causa consentiunt qui inter se agunt: nam
sicuti convenire dicuntur qui ex diversis locis in unum locum colliguntur et veniunt, ita et qui ex diversis animi motibus in unum consentiunt,
id est in unam sententiam decurrunt. adeo autem conventionis nomen generale est, ut eleganter dicat pedius nullum esse contractum, nullam
obligationem, quae non habeat in se conventionem, sive re sive verbis fiat: nam et stipulatio, quae verbis fit, nisi habeat consensum, nulla est. 
 

 
Dig. 2.14.1.4 
 

 
Ulpianus 4 ad ed. 
 

 
Sed conventionum pleraeque in aliud nomen transeunt: veluti in emptionem, in locationem, in pignus vel in stipulationem. 
 

 
Dig. 2.14.2pr. 
 

 
Paulus 3 ad ed. 
 

 
Labeo ait convenire posse vel re: vel per epistulam vel per nuntium inter absentes quoque posse. sed etiam tacite consensu convenire
intellegitur. 
 

 
Dig. 2.14.2.1 
 

 
Paulus 3 ad ed. 
 

 
Et ideo si debitori meo reddiderim cautionem, videtur inter nos convenisse ne peterem, profuturamque ei conventionis exceptionem placuit. 
 

 
Dig. 2.14.3 
 

 
Modestinus 3 reg. 
 

 
Postquam pignus vero debitori reddatur, si pecunia soluta non fuerit, debitum peti posse dubium non est, nisi specialiter contrarium actum
esse probetur. 
 

 
Dig. 2.14.4pr. 
 

 
Paulus 3 ad ed. 
 

 
Item quia conventiones etiam tacite valent, placet in urbanis habitationibus locandis invecta illata pignori esse locatori, etiamsi nihil
nominatim convenerit. 
 

 
Dig. 2.14.4.1 
 

 
Paulus 3 ad ed. 
 

 
Secundum haec et mutus pacisci potest. 
 

 
Dig. 2.14.4.2 
 

 
Paulus 3 ad ed. 
 

 
Huius rei argumentum etiam stipulatio dotis causa facta est: nam ante nuptias male petitur, quasi si hoc expressum fuisset, et nuptiis non
secutis ipso iure evanescit stipulatio. idem iuliano placet. 
 

 
Dig. 2.14.4.3 
 

 
Paulus 3 ad ed. 
 

 
Ex facto etiam consultus, cum convenisset, ut donec usurae solverentur sors non peteretur, et stipulatio pure concepta fuisset, condicionem
inesse stipulationi, atque si hoc expressum fuisset. 
 

 
Dig. 2.14.5 
 

 
Ulpianus 4 ad ed. 
 

 
Conventionum autem tres sunt species. aut enim ex publica causa fiunt aut ex privata: privata aut legitima aut iuris gentium. publica
conventio est, quae fit per pacem, quotiens inter se duces belli quaedam paciscuntur. 
 

 
Dig. 2.14.6 
 

 
Paulus 3 ad ed. 
 

 
Legitima conventio est quae lege aliqua confirmatur. et ideo interdum ex pacto actio nascitur vel tollitur, quotiens lege vel senatus consulto
adiuvatur. 
 

 
Dig. 2.14.7pr. 
 

 
Ulpianus 4 ad ed. 
 

 
Iuris gentium conventiones quaedam actiones pariunt, quaedam exceptiones. 
 

 
Dig. 2.14.7.1 
 

 
Ulpianus 4 ad ed. 
 

 
Quae pariunt actiones, in suo nomine non stant, sed transeunt in proprium nomen contractus: ut emptio venditio, locatio conductio, societas,
commodatum, depositum et ceteri similes contractus. 
 

 
Dig. 2.14.7.2 
 

 
Ulpianus 4 ad ed. 
 

 
Sed et si in alium contractum res non transeat, subsit tamen causa, eleganter aristo celso respondit esse obligationem. ut puta dedi tibi rem ut
mihi aliam dares, dedi ut aliquid facias: hoc sunallagma esse et hinc nasci civilem obligationem. et ideo puto recte iulianum a mauriciano
reprehensum in hoc: dedi tibi stichum, ut pamphilum manumittas: manumisisti: evictus est stichus. iulianus scribit in factum actionem a
praetore dandam: ille ait civilem incerti actionem, id est praescriptis verbis sufficere: esse enim contractum, quod aristo sunallagma dicit, unde
haec nascitur actio. 
 

 
Dig. 2.14.7.3 
 

 
Ulpianus 4 ad ed. 
 

 
Si ob maleficium ne fiat promissum sit, nulla est obligatio ex hac conventione. 
 

 
Dig. 2.14.7.4 
 

 
Ulpianus 4 ad ed. 
 

 
Sed cum nulla subest causa, propter conventionem hic constat non posse constitui obligationem: igitur nuda pactio obligationem non parit,
sed parit exceptionem. 
 

 
Dig. 2.14.7.5 
 

 
Ulpianus 4 ad ed. 
 

 
Quin immo interdum format ipsam actionem, ut in bonae fidei iudiciis: solemus enim dicere pacta conventa inesse bonae fidei iudiciis. sed hoc
sic accipiendum est, ut si quidem ex continenti pacta subsecuta sunt, etiam ex parte actoris insint: si ex intervallo, non inerunt, nec valebunt,
si agat, ne ex pacto actio nascatur. ut puta post divortium convenit, ne tempore statuto dilationis dos reddatur, sed statim: hoc non valebit,
ne ex pacto actio nascatur: idem Marcellus scribit. et si in tutelae actione convenit, ut maiores quam statutae sunt usurae praestentur, locum
non habebit, ne ex pacto nascatur actio: ea enim pacta insunt, quae legem contractui dant, id est quae in ingressu contractus facta sunt. idem
responsum scio a papiniano, et si post emptionem ex intervallo aliquid extra naturam contractus conveniat, ob hanc causam agi ex empto non
posse propter eandem regulam, ne ex pacto actio nascatur. quod et in omnibus bonae fidei iudiciis erit dicendum. sed ex parte rei locum
habebit pactum, quia solent et ea pacta, quae postea interponuntur, parere exceptiones. 
 

 
Dig. 2.14.7.6 
 

 
Ulpianus 4 ad ed. 
 

 
Adeo autem bonae fidei iudiciis exceptiones postea factae, quae ex eodem sunt contractu, insunt, ut constet in emptione ceterisque bonae
fidei iudiciis re nondum secuta posse abiri ab emptione. si igitur in totum potest, cur non et pars eius pactione mutari potest? et haec ita
pomponius libro sexto ad edictum scribit. quod cum est, etiam ex parte agentis pactio locum habet, ut et ad actionem proficiat nondum re
secuta, eadem ratione. nam si potest tota res tolli, cur non et reformari? ut quodammodo quasi renovatus contractus videatur. quod non
insuptiliter dici potest. unde illud aeque non reprobo, quod pomponius libris lectionum probat, posse in parte recedi pacto ab emptione,
quasi repetita partis emptione. sed cum duo heredes emptori exstiterunt, venditor cum altero pactus est, ut ab emptione recederetur: ait
iulianus valere pactionem et dissolvi pro parte emptionem: quoniam et ex alio contractu paciscendo alter ex heredibus adquirere sibi potuit
exceptionem. utrumque itaque recte placet, et quod iulianus et quod pomponius. 
 

 
Dig. 2.14.7.7 
 

 
Ulpianus 4 ad ed. 
 

 
Ait praetor: "pacta conventa, quae neque dolo malo, neque adversus leges plebis scita senatus consulta decreta edicta principum, neque quo
fraus cui eorum fiat facta erunt, servabo." 
 

 
Dig. 2.14.7.8 
 

 
Ulpianus 4 ad ed. 
 

 
Pactorum quaedam in rem sunt, quaedam in personam. in rem sunt, quotiens generaliter paciscor ne petam: in personam, quotiens ne a
persona petam, id est ne a lucio titio petam. utrum autem in rem an in personam pactum factum est, non minus ex verbis quam ex mente
convenientium aestimandum est: plerumque enim, ut pedius ait, persona pacto inseritur, non ut personale pactum fiat, sed ut demonstretur,
cum quo pactum factum est. 
 

 
Dig. 2.14.7.9 
 

 
Ulpianus 4 ad ed. 
 

 
Dolo malo ait praetor pactum se non servaturum. dolus malus fit calliditate et fallacia: et ut ait pedius, dolo malo pactum fit, quotiens
circumscribendi alterius causa aliud agitur et aliud agi simulatur. 
 

 
Dig. 2.14.7.10 
 

 
Ulpianus 4 ad ed. 
 

 
Sed si fraudandi causa pactum factum dicatur, nihil praetor adicit: sed eleganter labeo ait hoc aut iniquum esse, aut supervacuum. iniquum, si
quod semel remisit creditor debitori suo bona fide, iterum hoc conetur destruere: supervacuum, si deceptus hoc fecerit, inest enim dolo et
fraus. 
 

 
Dig. 2.14.7.11 
 

 
Ulpianus 4 ad ed. 
 

 
Sive autem ab initio dolo malo pactum factum est sive post pactum dolo malo aliquid factum est, nocebit exceptio propter haec verba edicti "neque fiat". 
 

 
Dig. 2.14.7.12 
 

 
Ulpianus 4 ad ed. 
 

 
Quod fere novissima parte pactorum ita solet inseri "rogavit titius, spopondit maevius", haec verba non tantum pactionis loco accipiuntur,
sed etiam stipulationis: ideoque ex stipulatu nascitur actio, nisi contrarium specialiter adprobetur, quod non animo stipulantium hoc factum
est, sed tantum paciscentium. 
 

 
Dig. 2.14.7.13 
 

 
Ulpianus 4 ad ed. 
 

 
Si paciscar, ne pro iudicati vel incensarum aedium agatur, hoc pactum valet. 
 

 
Dig. 2.14.7.14 
 

 
Ulpianus 4 ad ed. 
 

 
Si paciscar, ne operis novi nuntiationem exsequar, quidam putant non valere pactionem, quasi in ea re praetoris imperium versetur: labeo
autem distinguit, ut si ex re familiari operis novi nuntiatio sit facta, liceat pacisci, si de re publica, non liceat: quae distinctio vera est. et in
ceteris igitur omnibus ad edictum praetoris pertinentibus, quae non ad publicam laesionem, sed ad rem familiarem respiciunt, pacisci licet:
nam et de furto pacisci lex permittit. 
 

 
Dig. 2.14.7.15 
 

 
Ulpianus 4 ad ed. 
 

 
Sed et si quis paciscatur, ne depositi agat, secundum pomponium valet pactum. item si quis pactus sit, ut ex causa depositi omne periculum
praestet, pomponius ait pactionem valere nec quasi contra iuris formam factam non esse servandam. 
 

 
Dig. 2.14.7.16 
 

 
Ulpianus 4 ad ed. 
 

 
Et generaliter quotiens pactum a iure communi remotum est, servari hoc non oportet: nec legari, nec iusiurandum de hoc adactum ne quis agat
servandum Marcellus libro secundo digestorum scribit: et si stipulatio sit interposita de his, pro quibus pacisci non licet, servanda non est,
sed omnimodo rescindenda. 
 

 
Dig. 2.14.7.17 
 

 
Ulpianus 4 ad ed. 
 

 
Si ante aditam hereditatem paciscatur quis cum creditoribus ut minus solvatur, pactum valiturum est. 
 

 
Dig. 2.14.7.18 
 

 
Ulpianus 4 ad ed. 
 

 
Sed si servus sit, qui paciscitur, priusquam libertatem et hereditatem apiscatur, quia sub condicione heres scriptus fuerat, non profuturum
pactum vindius scribit: Marcellus autem libro octavo decimo digestorum et suum heredem et servum necessarium pure scriptos, paciscentes
priusquam se immisceant putat recte pacisci, quod verum est. idem et in extraneo herede: qui si mandatu creditorum adierit, etiam mandati
putat eum habere actionem. sed si quis, ut supra rettulimus, in servitute pactus est, negat Marcellus, quoniam non solet ei proficere, si quid in
servitute egit, post libertatem: quod in pacti exceptione admittendum est. sed an vel doli ei prosit exceptio, quaeritur. Marcellus in similibus
speciebus licet antea dubitavit, tamen admisit: ut puta filius familias heres institutus pactus est cum creditoribus et emancipatus adiit
hereditatem: et dicit doli eum posse uti exceptione. idem probat, et si filius vivo patre cum creditoribus paternis pactus sit: nam et hic doli
exceptionem profuturam. immo et in servo doli exceptio non est respuenda. 
 

 
Dig. 2.14.7.19 
 

 
Ulpianus 4 ad ed. 
 

 
Hodie tamen ita demum pactio huiusmodi creditoribus obest, si convenerint in unum et communi consensu declaraverint, quota parte debiti
contenti sint: si vero dissentiant, tunc praetoris partes necessariae sunt, qui decreto suo sequetur maioris partis voluntatem. 
 

 
Dig. 2.14.8 
 

 
Papinianus 10 resp. 
 

 
Maiorem esse partem pro modo debiti, non pro numero personarum placuit. quod si aequales sint in cumulo debiti, tunc plurium numerus
creditorum praeferendus est. in numero autem pari creditorum auctoritatem eius sequetur praetor, qui dignitate inter eos praecellit. sin autem
omnia undique in unam aequalitatem concurrant, humanior sententia a praetore eligenda est. hoc enim ex divi marci rescripto colligi potest. 
 

 
Dig. 2.14.9pr. 
 

 
Paulus 62 ad ed. 
 

 
Si plures sint qui eandem actionem habent, unius loco habentur. ut puta plures sunt rei stipulandi vel plures argentarii, quorum nomina simul
facta sunt: unius loco numerabuntur, quia unum debitum est. et cum tutores pupilli creditoris plures convenissent, unius loco numerantur,
quia unius pupilli nomine convenerant. nec non et unus tutor plurium pupillorum nomine unum debitum praetendentium si convenerit,
placuit unius loco esse. nam difficile est, ut unus homo duorum vicem sustineat. nam nec is, qui plures actiones habet, adversus eum, qui
unam actionem habet, plurium personarum loco accipitur. 
 

 
Dig. 2.14.9.1 
 

 
Paulus 62 ad ed. 
 

 
Cumulum debiti et ad plures summas referemus, si uni forte minutae summae centum aureorum debeantur, alii vero una summa aureorum
quinquaginta: nam in hunc casum spectabimus summas plures, quia illae excedunt in unam summam coadunatae. 
 

 
Dig. 2.14.9.2 
 

 
Paulus 62 ad ed. 
 

 
Summae autem applicare debemus etiam usuras. 
 

 
Dig. 2.14.10pr. 
 

 
Ulpianus 4 ad ed. 
 

 
Rescriptum autem divi marci sic loquitur, quasi omnes creditores debeant convenire. quid ergo si quidam absentes sint ? num exemplum
praesentium absentes sequi debeant ? sed an et privilegiariis absentibus haec pactio noceat, eleganter tractatur: si modo valet pactio et contra
absentes. et repeto ante formam a divo marco datam divum pium rescripsisse fiscum quoque in his casibus, in quibus hypothecas non habet,
et ceteros privilegiarios exemplum creditorum sequi oportere. haec enim omnia in his creditoribus, qui hypothecas non habent, conservanda
sunt. 
 

 
Dig. 2.14.10.1 
 

 
Ulpianus 4 ad ed. 
 

 
Si pacto subiecta sit poenae stipulatio, quaeritur, utrum pacti exceptio locum habeat an ex stipulatu actio. sabinus putat, quod est verius,
utraque via uti posse prout elegerit qui stipulatus est: si tamen ex causa pacti exceptione utatur, aequum erit accepto eum stipulationem ferre.

 
 

 
Dig. 2.14.10.2 
 

 
Ulpianus 4 ad ed. 
 

 
Plerumque solemus dicere doli exceptionem subsidium esse pacti exceptionis: quosdam denique, qui exceptione pacti uti non possunt, doli
exceptione usuros et iulianus scribit et alii plerique consentiunt. ut puta si procurator meus paciscatur, exceptio doli mihi proderit, ut trebatio
videtur, qui putat, sicuti pactum procuratoris mihi nocet, ita et prodesse, 
 

 
Dig. 2.14.11 
 

 
Paulus 3 ad ed. 
 

 
Quia et solvi ei potest. 
 

 
Dig. 2.14.12 
 

 
Ulpianus 4 ad ed. 
 

 
Nam et nocere constat, sive ei mandavi ut pacisceretur, sive omnium rerum mearum procurator fuit: ut et puteolanus libro primo
adsessoriorum scribit: cum placuit eum etiam rem in iudicium deducere. 
 

 
Dig. 2.14.13pr. 
 

 
Paulus 3 ad ed. 
 

 
Sed si tantum ad actionem procurator factus sit, conventio facta domino non nocet, quia nec solvi ei possit. 
 

 
Dig. 2.14.13.1 
 

 
Paulus 3 ad ed. 
 

 
Sed si in rem suam datus sit procurator, loco domini habetur: et ideo servandum erit pactum conventum. 
 

 
Dig. 2.14.14 
 

 
Ulpianus 4 ad ed. 
 

 
Item magistri societatium pactum et prodesse et obesse constat. 
 

 
Dig. 2.14.15 
 

 
Paulus 3 ad ed. 
 

 
Tutoris quoque, ut scribit iulianus, pactum pupillo prodest. 
 

 
Dig. 2.14.16pr. 
 

 
Ulpianus 4 ad ed. 
 

 
Si cum emptore hereditatis pactum sit factum et venditor hereditatis petat, doli exceptio nocet. nam ex quo rescriptum est a divo pio utiles
actiones emptori hereditatis dandas, merito adversus venditorem hereditatis exceptione doli debitor hereditarius uti potest. 
 

 
Dig. 2.14.16.1 
 

 
Ulpianus 4 ad ed. 
 

 
Sed et si inter dominum rei venditae et emptorem convenisset, ut homo qui emptus erat redderetur, ei qui pro domino rem vendidit petenti
pretium doli exceptio nocebit. 
 

 
Dig. 2.14.17pr. 
 

 
Paulus 3 ad ed. 
 

 
Si tibi decem dem et paciscar, ut viginti mihi debeantur, non nascitur obligatio ultra decem: re enim non potest obligatio contrahi, nisi
quatenus datum sit. 
 

 
Dig. 2.14.17.1 
 

 
Paulus 3 ad ed. 
 

 
Quaedam actiones per pactum ipso iure tolluntur: ut iniuriarum, item furti. 
 

 
Dig. 2.14.17.2 
 

 
Paulus 3 ad ed. 
 

 
De pignore iure honorario nascitur ex pacto actio: tollitur autem per exceptionem, quotiens paciscor ne petam. 
 

 
Dig. 2.14.17.3 
 

 
Paulus 3 ad ed. 
 

 
Si quis paciscatur, ne a se petatur, sed ut ab herede petatur, heredi exceptio non proderit. 
 

 
Dig. 2.14.17.4 
 

 
Paulus 3 ad ed. 
 

 
Si pactus sim, ne a me neve a titio petatur, non proderit titio, etiamsi heres extiterit, quia ex post facto id confirmari non potest. hoc iulianus
scribit in patre, qui pactus erat, ne a se neve a filia peteretur, cum filia patri heres extitisset. 
 

 
Dig. 2.14.17.5 
 

 
Paulus 3 ad ed. 
 

 
Pactum conventum cum venditore factum si in rem constituatur, secundum plurium sententiam et emptori prodest, et hoc iure nos uti
pomponius scribit: secundum sabini autem sententiam etiam si in personam conceptum est, et in emptorem valet: qui hoc esse existimat et si
per donationem successio facta sit. 
 

 
Dig. 2.14.17.6 
 

 
Paulus 3 ad ed. 
 

 
Cum possessor alienae hereditatis pactus est, heredi, si evicerit, neque nocere neque prodesse plerique putant. 
 

 
Dig. 2.14.17.7 
 

 
Paulus 3 ad ed. 
 

 
Filius servusve si paciscantur, ne a patre dominove petatur, 
 

 
Dig. 2.14.18 
 

 
Gaius 1 ad ed. provinc. 
 

 
Sive de eo paciscantur, quod cum ipsis, sive de eo, quod cum patre dominove contractum est, 
 

 
Dig. 2.14.19pr. 
 

 
Paulus 3 ad ed. 
 

 
Adquirent exceptionem. idem est et in his, qui bona fide serviunt. 
 

 
Dig. 2.14.19.1 
 

 
Paulus 3 ad ed. 
 

 
Item si filius familias pactus fuerit ne a se petatur, proderit ei, et patri quoque, si de peculio conveniatur. 
 

 
Dig. 2.14.20 
 

 
Gaius 1 ad ed. provinc. 
 

 
Vel de in rem verso, vel si quasi defensor filii, si hoc maluerit conveniatur, 
 

 
Dig. 2.14.21pr. 
 

 
Paulus 3 ad ed. 
 

 
Et heredi patris vivo filio: post mortem vero filii nec patri nec heredi eius, quia personale pactum est. 
 

 
Dig. 2.14.21.1 
 

 
Paulus 3 ad ed. 
 

 
Quod si servus, ne a se peteretur, pactus fuerit, nihil valebit pactum: de doli exceptione videamus. et si in rem paciscatur, proderit domino et
heredi eius pacti conventi exceptio: quod si in personam pactum conceptum est, tunc domino doli superest exceptio. 
 

 
Dig. 2.14.21.2 
 

 
Paulus 3 ad ed. 
 

 
Nos autem his, qui in nostra potestate sunt, paciscendo prodesse non possumus: sed nobis id profuturum, si nomine eorum conveniamur,
proculus ait: quod ita recte dicitur, si in paciscendo id actum sit. ceterum si paciscar, ne a titio petas, deinde actionem adversus me nomine
eius instituas, non est danda pacti conventi exceptio: nam quod ipsi inutile est, nec defensori competit. iulianus quoque scribit, si pater
pactus sit, ne a se neve a filio petatur, magis est ut pacti exceptio filio familias danda non sit, sed doli prosit. 
 

 
Dig. 2.14.21.3 
 

 
Paulus 3 ad ed. 
 

 
Filia familias pacisci potest, ne de dote agat, cum sui iuris esse coeperit. 
 

 
Dig. 2.14.21.4 
 

 
Paulus 3 ad ed. 
 

 
Item filius familias de eo, quod sub condicione legatum est, recte paciscetur. 
 

 
Dig. 2.14.21.5 
 

 
Paulus 3 ad ed. 
 

 
In his, qui eiusdem pecuniae exactionem habent in solidum, vel qui eiusdem pecuniae debitores sunt, quatenus alii quoque prosit vel noceat
pacti exceptio, quaeritur. et in rem pacta omnibus prosunt, quorum obligationem dissolutam esse eius qui paciscebatur interfuit. itaque
debitoris conventio fideiussoribus proficiet, 
 

 
Dig. 2.14.22 
 

 
Ulpianus 4 ad ed. 
 

 
Nisi hoc actum est, ut dumtaxat a reo non petatur, a fideiussore petatur: tunc enim fideiussor exceptione non utetur. 
 

 
Dig. 2.14.23pr. 
 

 
Paulus 3 ad ed. 
 

 
Fideiussoris autem conventio nihil proderit reo, quia nihil eius interest a debitore pecuniam non peti. immo nec confideiussoribus proderit. 
 

 
Dig. 2.14.23.1 
 

 
Paulus 3 ad ed. 
 

 
Neque enim quoquo modo cuiusque interest, cum alii conventio facta prodest, sed tunc demum, cum per eum, cui exceptio datur,
principaliter ei qui pactus est proficiat: sicut in reo promittendi et his qui pro reo obligati sunt. 
 

 
Dig. 2.14.24 
 

 
Paulus 3 ad plaut. 
 

 
Sed si fideiussor in rem suam spopondit, hoc casu fideiussor pro reo accipiendus est et pactum cum eo factum cum reo factum esse videtur. 
 

 
Dig. 2.14.25pr. 
 

 
Paulus 3 ad ed. 
 

 
Idem in duobus reis promittendi et duobus argentariis sociis. 
 

 
Dig. 2.14.25.1 
 

 
Paulus 3 ad ed. 
 

 
Personale pactum ad alium non pertinere, quemadmodum nec ad heredem, labeo ait. 
 

 
Dig. 2.14.25.2 
 

 
Paulus 3 ad ed. 
 

 
Sed quamvis fideiussoris pactum reo non prosit, plerumque tamen doli exceptionem reo profuturam iulianus scribit, 
 

 
Dig. 2.14.26 
 

 
Ulpianus 4 ad ed. 
 

 
Videlicet si hoc actum sit, ne a reo quoque petatur. idem et in confideiussoribus est. 
 

 
Dig. 2.14.27pr. 
 

 
Paulus 3 ad ed. 
 

 
Si unus ex argentariis sociis cum debitore pactus sit, an etiam alteri noceat exceptio? neratius atilicinus proculus, nec si in rem pactus sit,
alteri nocere: tantum enim constitutum, ut solidum alter petere possit. idem labeo: nam nec novare alium posse, quamvis ei recte solvatur: sic
enim et his, qui in nostra potestate sunt, recte solvi quod crediderint, licet novare non possint. quod est verum. idemque in duobus reis
stipulandi dicendum est. 
 

 
Dig. 2.14.27.1 
 

 
Paulus 3 ad ed. 
 

 
Si cum reo ad certum tempus pactio facta sit, ultra neque reo neque fideiussori prodest. quod si sine persona sua reus pepigerit, ne a
fideiussore petatur, nihil id prodesse fideiussori quidam putant, quamquam id rei intersit: quia ea demum competere ei debeat exceptio, quae
et reo. ego didici prodesse fideiussori exceptionem: non sic enim illi per liberam personam adquiri, quam ipsi, qui pactus sit, consuli videmur:
quo iure utimur. 
 

 
Dig. 2.14.27.2 
 

 
Paulus 3 ad ed. 
 

 
Pactus, ne peteret, postea convenit ut peteret: prius pactum per posterius elidetur, non quidem ipso iure, sicut tollitur stipulatio per
stipulationem, si hoc actum est, quia in stipulationibus ius continetur, in pactis factum versatur: et ideo replicatione exceptio elidetur. eadem
ratione contingit, ne fideiussoribus prius pactum prosit. sed si pactum conventum tale fuit, quod actionem quoque tolleret, velut iniuriarum,
non poterit, postea paciscendo ut agere possit, agere: quia et prima actio sublata est et posterius pactum ad actionem parandam inefficax est:
non enim ex pacto iniuriarum actio nascitur, sed ex contumelia. idem dicemus et in bonae fidei contractibus, si pactum conventum totam
obligationem sustulerit, veluti empti: non enim ex novo pacto prior obligatio resuscitatur, sed proficiet pactum ad novum contractum. quod si
non ut totum contractum tolleret, pactum conventum intercessit, sed ut imminueret, posterius pactum potest renovare primum contractum.
quod et in specie dotis actionis procedere potest. puta pactam mulierem, ut praesenti die dos redderetur, deinde pacisci, ut tempore ei legibus
dato dos reddatur: incipiet dos redire ad ius suum. nec dicendum est deteriorem condicionem dotis fieri per pactum: quotiens enim ad ius,
quod lex naturae eius tribuit, de dote actio redit, non fit causa dotis deterior, sed formae suae redditur. haec et scaevolae nostro placuerunt. 
 

 
Dig. 2.14.27.3 
 

 
Paulus 3 ad ed. 
 

 
Illud nulla pactione effici potest, ne dolus praestetur: quamvis si quis paciscatur ne depositi agat, vi ipsa id pactus videatur, ne de dolo agat:
quod pactum proderit. 
 

 
Dig. 2.14.27.4 
 

 
Paulus 3 ad ed. 
 

 
Pacta, quae turpem causam continent, non sunt observanda: veluti si paciscar ne furti agam vel iniuriarum, si feceris: expedit enim timere furti
vel iniuriarum poenam: sed post admissa haec pacisci possumus. item ne experiar interdicto unde vi, quatenus publicam causam contingit,
pacisci non possumus. et in summa, si pactum conventum a re privata remotum sit, non est servandum: ante omnia enim animadvertendum
est, ne conventio in alia re facta aut cum alia persona in alia re aliave persona noceat. 
 

 
Dig. 2.14.27.5 
 

 
Paulus 3 ad ed. 
 

 
Si cum decem mihi deberes, pepigero, ne a te viginti petam: in decem prodesse tibi pacti conventi vel doli exceptionem placet. item si cum
viginti deberes, pepigerim, ne decem petam: efficeretur per exceptionem mihi opponendam, ut tantum reliqua decem exigere debeam. 
 

 
Dig. 2.14.27.6 
 

 
Paulus 3 ad ed. 
 

 
Sed si stipulatus decem aut stichum de decem pactus sim et petam stichum aut decem: exceptionem pacti conventi in totum obstaturam: nam
ut solutione et petitione et acceptilatione unius rei tota obligatio solveretur, ita pacto quoque convento de una re non petenda interposito
totam obligationem summoveri. sed si id actum inter nos sit, ne decem mihi, sed stichus praestetur: possum efficaciter de sticho agere, nulla
exceptione opponenda. idem est et si de sticho non petendo convenerit. 
 

 
Dig. 2.14.27.7 
 

 
Paulus 3 ad ed. 
 

 
Sed si generaliter mihi hominem debeas et paciscar, ne stichum petam: stichum quidem petendo pacti exceptio mihi opponetur, alium autem
hominem si petam, recte agam. 
 

 
Dig. 2.14.27.8 
 

 
Paulus 3 ad ed. 
 

 
Item si pactus, ne hereditatem peterem, singulas res ut heres petam: ex eo, quod pactum erit, pacti conventi exceptio aptanda erit,
quemadmodum si convenerit ne fundum peterem et usum fructum petam, aut ne navem aedificiumve peterem et dissolutis his singulas res
petam: nisi specialiter aliud actum est. 
 

 
Dig. 2.14.27.9 
 

 
Paulus 3 ad ed. 
 

 
Si acceptilatio inutilis fuit, tacita pactione id actum videtur, ne peteretur. 
 

 
Dig. 2.14.27.10 
 

 
Paulus 3 ad ed. 
 

 
Servus hereditarius heredi post adituro nominatim pacisci non potest, quia nondum is dominus sit: sed si in rem pactum conventum factum
sit, heredi adquiri potest. 
 

 
Dig. 2.14.28pr. 
 

 
Gaius 1 ad ed. provinc. 
 

 
Contra iuris civilis regulas pacta conventa rata non habentur: veluti si pupillus sine tutoris auctoritate pactus sit ne a debitore suo peteret, aut
ne intra certum tempus veluti quinquennium peteret: nam nec solvi ei sine tutoris auctoritate potest. ex diverso autem si pupillus paciscatur,
ne quod debeat a se peteretur, ratum habetur pactum conventum: quia meliorem condicionem suam facere ei etiam sine tutoris auctoritate
concessum est. 
 

 
Dig. 2.14.28.1 
 

 
Gaius 1 ad ed. provinc. 
 

 
Si curator furiosi aut prodigi pactus sit, ne a furioso aut prodigo peteretur, longe utile est curatoris recipi pactiones: sed non contra. 
 

 
Dig. 2.14.28.2 
 

 
Gaius 1 ad ed. provinc. 
 

 
Si filius aut servus pactus sit, ne ipse peteret, inutile est pactum. si vero in rem pacti sunt, id est ne ea pecunia peteretur, ita pactio eorum
rata habenda erit adversus patrem dominumve, si liberam peculii administrationem habeant et ea res, de qua pacti sint, peculiaris sit. quod et
ipsum non est expeditum: nam cum verum est, quod iuliano placet, etiamsi maxime quis administrationem peculii habeat concessam, donandi
ius eum non habere: sequitur ut, si donandi causa de non petenda pecunia pactus sit, non debeat ratum haberi pactum conventum. quod si
pro eo ut ita pacisceretur aliquid, in quo non minus vel etiam amplius esset, consecutus fuerit, rata habenda est pactio. 
 

 
Dig. 2.14.29 
 

 
Ulpianus 4 ad ed. 
 

 
Sin autem dominicam pecuniam crediderit, quod credendi tempore pactus est valere celsus ait. 
 

 
Dig. 2.14.30pr. 
 

 
Gaius 1 ad ed. provinc. 
 

 
In persona tamen filii familias videndum est, ne aliquando, et si pactus sit ne ageret, valeat pactio: quia ^ puis^ aliquando filius familias habet
actionem, veluti iniuriarum. sed cum propter iniuriam filio factam habeat et pater actionem, quin pactio filii nocitura non sit patri agere
volenti, dubitari non oportet. 
 

 
Dig. 2.14.30.1 
 

 
Gaius 1 ad ed. provinc. 
 

 
Qui pecuniam a servo stipulatus est, quam sibi titius debebat, si a titio petat, an exceptione pacti conventi summoveri et possit et debeat,
quia pactus videatur, ne a titio petat, quaesitum est. iulianus ita summovendum putat, si stipulatori in dominum istius servi de peculio actio
danda est, id est si iustam causam intercedendi servus habuit, quia forte tantandem pecuniam titio debuit: quod si quasi fideiussor intervenit,
ex qua causa in peculium actio non daretur, non esse inhibendum creditorem, quo minus a titio petat: aeque nullo modo prohiberi eum debere,
si eum servum liberum esse credidisset. 
 

 
Dig. 2.14.30.2 
 

 
Gaius 1 ad ed. provinc. 
 

 
Si sub condicione stipulatus fuerim a te quod titius mihi pure deberet: an deficiente condicione si a titio petam, exceptione pacti conventi et
possim et debeam summoveri? et magis est exceptionem non esse opponendam. 
 

 
Dig. 2.14.31 
 

 
Ulpianus 1 ad ed. aedil. curul. 
 

 
Pacisci contra edictum aedilium omnimodo licet, sive in ipso negotio venditionis gerendo convenisset sive postea. 
 

 
Dig. 2.14.32 
 

 
Paulus 3 ad plaut. 
 

 
Quod dictum est, si cum reo pactum sit, ut non petatur, fideiussori quoque competere exceptionem: propter rei personam placuit, ne mandati
iudicio conveniatur. igitur si mandati actio nulla sit, forte si donandi animo fideiusserit, dicendum est non prodesse exceptionem fideiussori. 
 

 
Dig. 2.14.33 
 

 
Celsus 1 Dig. 
 

 
Avus neptis nomine, quam ex filio habebat, dotem promisit et pactus est, ne a se neve a filio suo dos peteretur. si a coherede filii dos petatur,
ipse quidem exceptione conventionis tuendus non erit, filius vero exceptione conventionis recte utetur. quippe heredi consuli concessum est
nec quicquam obstat uni tantum ex heredibus providere si heres factus sit, ceteris autem non consuli. 
 

 
Dig. 2.14.34 
 

 
Modestinus 5 reg. 
 

 
Ius adgnationis non posse pacto repudiari, non magis quam ut quis dicat nolle suum esse, iuliani sententia est. 
 

 
Dig. 2.14.35 
 

 
Modestinus 2 resp. 
 

 
Tres fratres titius et maevius et seia communem hereditatem inter se diviserunt instrumentis interpositis, quibus divisisse maternam
hereditatem dixerunt nihilque sibi commune remansisse caverunt. sed postea duo de fratribus, id est maevius et seia, qui absentes erant
tempore mortis matris suae, cognoverunt pecuniam auream a fratre suo esse substractam, cuius nulla mentio instrumento divisionis
continebatur. quaero an post pactum divisionis de subrepta pecunia fratribus adversus fratrem competit actio. modestinus respondit, si
agentibus ob portionem eius, quod subreptum a titio dicitur, generalis pacti conventi exceptio his, qui fraudem a titio commissam ignorantes
transegerunt, obiciatur, de dolo utiliter replicari posse. 
 

 
Dig. 2.14.36 
 

 
Proculus 5 epist. 
 

 
Si cum fundum meum possides, convenisset mihi tecum, ut eius possessionem attio traderes: vindicantem eum fundum a te non aliter me
conventionis exceptione excludi debere, quam si aut iam tradidisses, aut si tua causa id inter nos convenisset et per te non staret quo minus
traderes. 
 

 
Dig. 2.14.37 
 

 
Papirius 2 de const. 
 

 
Imperatores antoninus et verus rescripserunt debitori rei publicae a curatore permitti pecunias non posse et, cum philippensibus remissae
essent, revocandas. 
 

 
Dig. 2.14.38 
 

 
Papinianus 2 quaest. 
 

 
Ius publicum privatorum pactis mutari non potest. 
 

 
Dig. 2.14.39 
 

 
Papinianus 5 quaest. 
 

 
Veteribus placet pactionem obscuram vel ambiguam venditori et qui locavit nocere, in quorum fuit potestate legem apertius conscribere. 
 

 
Dig. 2.14.40pr. 
 

 
Papinianus 1 resp. 
 

 
Tale pactum "profiteor te non teneri" non in personam dirigitur, sed cum generale sit, locum inter heredes quoque litigantes habebit. 
 

 
Dig. 2.14.40.1 
 

 
Papinianus 1 resp. 
 

 
Qui provocavit, pactus est intra diem certum pecunia, qua transegerat, non soluta iudicatis se satisfacturum: iudex appellationis nullo alio de
principali causa discusso iustam conventionem velut confessi sequetur. 
 

 
Dig. 2.14.40.2 
 

 
Papinianus 1 resp. 
 

 
Post divisionem bonorum et aeris alieni singuli creditores a singulis heredibus non interpositis delegationibus in solidum, ut convenerat,
usuras acceptaverunt: actiones, quas adversus omnes pro partibus habent, impediendae non erunt, si non singuli pro fide rei gestae totum
debitum singulis offerant. 
 

 
Dig. 2.14.40.3 
 

 
Papinianus 1 resp. 
 

 
Pater, qui dotem promisit, pactus est, ut post mortem suam in matrimonio sine liberis defuncta filia portio dotis apud heredem suum fratrem
remaneret. ea conventio liberis a socero postea susceptis et heredibus testamento relictis per exceptionem doli proderit, cum inter
contrahentes id actum sit, ut heredibus consulatur et illo tempore, quo pater alios filios non habuit, in fratrem suum iudicium supremum
contulisse videatur. 
 

 
Dig. 2.14.41 
 

 
Papinianus 11 resp. 
 

 
"intra illum diem debiti partem mihi si solveris, acceptum tibi residuum feram et te liberabo." licet actionem non habet, pacti tamen
exceptionem competere debitori constitit. 
 

 
Dig. 2.14.42 
 

 
Papinianus 17 resp. 
 

 
Inter debitorem et creditorem convenerat, ut creditor onus tributi praedii pignerati non adgnosceret, sed eius solvendi necessitas debitorem
spectaret. talem conventionem quantum ad fisci rationem non esse servandam respondi: pactis etenim privatorum formam iuris fiscalis
convelli non placuit. 
 

 
Dig. 2.14.43 
 

 
Paulus 5 quaest. 
 

 
In emptionibus scimus, quid praestare debitor debeat quidque ex contrario emptor: quod si in contrahendo aliquid exceptum fuerit, id servari
debebit. 
 

 
Dig. 2.14.44 
 

 
Scaevola 5 resp. 
 

 
Cum in eo esset pupillus, ut ab hereditate patris abstineretur, tutor cum plerisque creditoribus decidit, ut certam portionem acciperent: idem
curatores cum aliis fecerunt. quaero, an et tutor idemque creditor patris eandem portionem retinere debeat. respondi eum tutorem, qui ceteros
ad portionem vocaret, eadem parte contentum esse debere. 
 

 
Dig. 2.14.45 
 

 
Hermogenianus 2 iuris epit. 
 

 
Divisionis placitum nisi traditione vel stipulatione sumat effectum, ad actionem, ut nudum pactum, nulli prodesse poterit. 
 

 
Dig. 2.14.46 
 

 
Tryphonus 2 disp. 
 

 
Pactum inter heredem et legatarium factum, ne ab eo satis accipiatur, cum in semestribus relata est constitutio divi marci servari in hoc
quoque defuncti voluntatem, validum esse constat. nec a legatario remissa heredi satisdatio per pactionem ex paenitentia revocari debet, cum
liceat sui iuris persecutionem aut spem futurae perceptionis deteriorem constituere. 
 

 
Dig. 2.14.47pr. 
 

 
Scaevola 1 Dig. 
 

 
Emptor praedii viginti caverat se soluturum et stipulanti spoponderat: postea venditor cavit sibi convenisse, ut contentus esset tredecim et
ut ea intra praefinita tempora acciperet: debitor ad eorum solutionem conventus pactus est, si ea soluta intra praefinitum tempus non essent,
ut ex prima cautione ab eo petitio esset. quaesitum est an, cum posteriore pacto satisfactum non sit, omne debitum ex prima cautione peti
potest. respondi secundum ea, quae proponerentur, posse. 
 

 
Dig. 2.14.47.1 
 

 
Scaevola 1 Dig. 
 

 
Lucius titius gaium seium mensularium, cum quo rationem implicitam habebat propter accepta et data, debitorem sibi constituit et ab eo
epistulam accepit in haec verba: "ex ratione mensae, quam mecum habuisti, in hunc diem ex contractibus plurimis remanserunt apud me ad
mensam meam trecenta octaginta sex et usurae quae competierint. summam aureorum, quam apud me tacitam habes, refundam tibi. si quod
instrumentum a te emissum, id est scriptum, cuiuscumque summae ex quacumque causa apud me remansit, vanum et pro cancellato
habebitur." quaesitum est, cum lucius titius ante hoc chirographum seio nummulario mandaverat, uti patrono eius trecenta redderet, an
propter illa verba epistulae, quibus omnes cautiones ex quocumque contractu vanae et pro cancellato ut haberentur cautum est, neque ipse
neque filii eius eo nomine conveniri possunt. respondi, si tantum ratio accepti atque expensi esset computata, ceteras obligationes manere in
sua causa. 
 

 
Dig. 2.14.48 
 

 
Gaius 3 ad l. xii tab. 
 

 
In traditionibus rerum quodcumque pactum sit, id valere manifestissimum est. 
 

 
Dig. 2.14.49 
 

 
Ulpianus 36 ad sab. 
 

 
Si quis crediderit pecuniam et pactus sit ut, quatenus facere possit debitor, eatenus agat: an pactum valeat? et magis est hoc pactum valere.
nec enim improbum est, si quis hactenus desideret conveniri, quatenus facultates patiuntur. 
 

 
Dig. 2.14.50 
 

 
Ulpianus 42 ad sab. 
 

 
Non impossibile puto in contractibus depositi, commodati et locati et ceteris similibus hoc pactum: "ne facias furem vel fugitivum servum
meum", hoc est: ne sollicites ut fur fiat, ut fugitivus fiat: ne ita neglegas servum, ut fur efficiatur. sicut enim servi corrupti actio locum habet,
ita potest etiam haec pactio locum habere, quae ad non corrumpendos servos pertinet. 
 

 
Dig. 2.14.51pr. 
 

 
Ulpianus 26 ad ed. 
 

 
Si cum te ex causa legati debere pacisci debitori tuo existimas, pactus sit ne ab eo peteres: neque iure ipso liberatur debitor neque petentem
summovebit exceptione conventionis, ut celsus libro vicensimo scribit. 
 

 
Dig. 2.14.51.1 
 

 
Ulpianus 26 ad ed. 
 

 
Idem eodem loco scribit, si debitorem tuum iussisti solvere titio, cui legatum falso debere existimas, et debitor pactus sit cum titio suo debitor
constituto: neque tibi adversus tuum debitorem neque ipsi adversus suum actionem peremptam. 
 

 
Dig. 2.14.52pr. 
 

 
Ulpianus 1 opin. 
 

 
Epistula, qua quis coheredem sibi aliquem esse cavit, petitionem nullam adversus possessores rerum hereditariarum dabit. 
 

 
Dig. 2.14.52.1 
 

 
Ulpianus 1 opin. 
 

 
Si inter debitorem et eum, qui fundum pigneratum a creditore quasi debitoris negotium gereret emerit, placuit ut habita compensatione
fructuum solutoque, quod reliquum deberetur, fundus debitori restitueretur: etiam heres pacto, quod defunctus fecit, fidem praestare debet. 
 

 
Dig. 2.14.52.2 
 

 
Ulpianus 1 opin. 
 

 
Pactum, ut si quas summas propter tributiones praedii pignori nexi factas creditor solvisset, a debitore reciperet, et ut tributa eiusdem praedii
debitor penderet, iustum ideoque servandum est. 
 

 
Dig. 2.14.52.3 
 

 
Ulpianus 1 opin. 
 

 
De inofficioso patris testamento acturis, ut eis certa quantitas, quoad viveret heres, praestaretur, pactus est: produci ad perpetuam
praestationem id pactum postulabatur: rescriptum est neque iure ullo neque aequitate tale desiderium admitti. 
 

 
Dig. 2.14.53 
 

 
Ulpianus 4 opin. 
 

 
Sumptus quidem prorogare litiganti honestum est: pacisci autem, ut non quantitas eo nomine expensa cum usuris licitis restituatur, sed pars
dimidia eius, quod ex ea lite datum erit, non licet. 
 

 
Dig. 2.14.54 
 

 
Scaevola not. ad iul. 22 Dig. 
 

 
Si pactus sim, ne stichum, qui mihi debebatur, petam: non intellegitur mora mihi fieri mortuoque sticho puto non teneri reum, qui ante
pactum moram non fecerat. 
 

 
Dig. 2.14.55 
 

 
Iulianus 35 Dig. 
 

 
Si debitor sit fructuarius et paciscatur servus, in quo usum fructum habet, ne ab eo petatur: paciscendo meliorem condicionem eius facit. item
si creditor esset fructuarius et pactus esset, ne peteret, servus autem fructuarius pacisceretur, ut peteret: beneficio pacti, quod servus
interposuisset, utiliter ad petitionem admittetur. 
 

 
Dig. 2.14.56 
 

 
Iulianus 6 ad minic. 
 

 
Si convenerit, ne dominus a colono quid peteret, et iusta causa conventionis fuerit: nihilo minus colonus a domino petere potest. 
 

 
Dig. 2.14.57pr. 
 

 
Florus 8 inst. 
 

 
Qui in futurum usuras a debitore acceperat, tacite pactus videtur, ne intra id tempus sortem petat. 
 

 
Dig. 2.14.57.1 
 

 
Florus 8 inst. 
 

 
Si ex altera parte in rem, ex altera in personam pactum conceptum fuerit, veluti ne ego petam vel ne a te petatur: heres meus ab omnibus
vobis petitionem habebit et ab herede tuo omnes petere poterimus. 
 

 
Dig. 2.14.58 
 

 
Nerva 3 membr. 
 

 
Ab emptione venditione, locatione conductione ceterisque similibus obligationibus quin integris omnibus consensu eorum, qui inter se obligati
sint, recedi possit, dubium non est. aristoni hoc amplius videbatur, si ea, quae me ex empto praestare tibi oporteret, praestitissem et cum tu
mihi pretium deberes, convenisset mihi tecum, ut rursus praestitis mihi a te in re vendita omnibus, quae ego tibi praestitissem, pretium mihi
non dares tuque mihi ea praestitisses: pretium te debere desinere, quia bonae fidei, ad quam omnia haec rediguntur, interpretatio hanc quoque
conventionem admittit. nec quicquam interest, utrum integris omnibus, in quae obligati essemus, conveniret, ut ab eo negotio discederetur, an
in integrum restitutis his, quae ego tibi praestitissem, consentiremus, ne quid tu mihi eo nomine praestares. illud plane conventione, quae
pertinet ad resolvendum id quod actum est, perfici non potest, ut tu quod iam ego tibi praestiti contra praestare mihi cogaris: quia eo modo
non tam hoc agitur, ut a pristino negotio discedamus, quam ut novae quaedam obligationes inter nos constituantur. 
 

 
Dig. 2.14.59 
 

 
Paulus 3 reg. 
 

 
Per quos adquiri nobis stipulatione potest, per eosdem etiam pactis conventis meliorem condicionem nostram fieri posse placet. 
 

 
Dig. 2.14.60 
 

 
Papirius 8 const. 
 

 
Imperator antoninus avidio cassio rescrpisit, si creditores parati sint partem ex bonis licet ab extraneo consequi, rationem habendam prius
necessariarum personarum, si idoneae sint. 
 

 
Dig. 2.14.61 
 

 
Pomponius 9 ad sab. 
 

 
Nemo paciscendo efficere potest, ne sibi locum suum dedicare liceat aut ne sibi in suo sepelire mortuum liceat aut ne vicino invito praedium
alienet. 
 

 
Dig. 2.14.62 
 

 
Furius 1 ad ed. 
 

 
Si reus, postquam pactus sit a se non peti pecuniam ideoque coepit id pactum fideiussori quoque prodesse, pactus sit ut a se peti liceat: an
utilitas prioris pacti sublata sit fideiussori, quaesitum est. sed verius est semel adquisitam fideiussori pacti exceptionem ulterius ei invito
extorqueri non posse. 
 

 

 
 Dig. 2.15.0. De transactionibus. 
 

 
Dig. 2.15.1 
 

 
Ulpianus 40 ad ed. 
 

 
Qui transigit, quasi de re dubia et lite incerta neque finita transigit. qui vero paciscitur, donationis causa rem certam et indubitatam liberalitate
remittit. 
 

 
Dig. 2.15.2 
 

 
Ulpianus 74 ad ed. 
 

 
Transactum accipere quis potest non solum, si aquiliana stipulatio fuerit subiecta, sed et si pactum conventum fuerit factum. 
 

 
Dig. 2.15.3pr. 
 

 
Scaevola 1 Dig. 
 

 
Imperatores antoninus et verus ita rescripserunt: "privatis pactionibus non dubium est non laedi ius ceterorum. quare transactione, quae
inter heredem et matrem defuncti facta est, neque testamentum rescissum videri posse neque manumissis vel legatariis actiones suae
ademptae. quare quidquid ex testamento petunt, scriptum heredem convenire debent: qui in transactione hereditatis aut cavit sibi pro
oneribus hereditatis, aut si non cavit, non debet neglegentiam suam ad alienam iniuriam referre." 
 

 
Dig. 2.15.3.1 
 

 
Scaevola 1 Dig. 
 

 
Cum transactio propter fideicommissum facta esset et postea codicilli reperti sunt: quaero, an quanto minus ex transactione consecuta mater
defuncti fuerit quam pro parte sua est, id ex fideicommissi causa consequi debeat. respondit debere. 
 

 
Dig. 2.15.3.2 
 

 
Scaevola 1 Dig. 
 

 
Debitor, cuius pignus creditor distraxit, cum maevio, qui se legitimum creditoris heredem esse iactabat, minimo transegit: postea testamento
prolato septicium heredem esse apparuit. quaesitum est, si agat pigneraticia debitor cum septicio, an is uti possit exceptione transactionis
factae cum maevio, qui heres eo tempore non fuerit: possitque septicius pecuniam, quae maevio ut heredi a debitore numerata est,
condictione repetere, quasi sub praetextu hereditatis acceptam. respondit secundum ea quae proponerentur non posse, quia neque cum eo
ipse transegit nec negotium septicii maevius gerens accepit. 
 

 
Dig. 2.15.4 
 

 
Ulpianus 46 ad sab. 
 

 
Aquiliana stipulatio omnimodo omnes praecedentes obligationes novat et peremit ipsaque peremitur per acceptilationem: et hoc iure utimur.
ideoque etiam legata sub condicione relicta in stipulationem aquilianam deducuntur. 
 

 
Dig. 2.15.5 
 

 
Papinianus 1 def. 
 

 
Cum aquiliana stipulatio interponitur, quae ex consensu redditur, lites, de quibus non est cogitatum, in suo statu retinentur. liberalitatem enim
captiosam interpretatio prudentium fregit. 
 

 
Dig. 2.15.6 
 

 
Gaius 17 ad ed. provinc. 
 

 
De his controversiis, quae ex testamento proficiscuntur, neque transigi neque exquiri veritas aliter potest quam inspectis cognitisque verbis
testamenti. 
 

 
Dig. 2.15.7pr. 
 

 
Ulpianus 7 disp. 
 

 
Et post rem iudicatam transactio valet, si vel appellatio intercesserit vel appellare potueris. 
 

 
Dig. 2.15.7.1 
 

 
Ulpianus 7 disp. 
 

 
Si fideiussor conventus et condemnatus fuisset, mox reus transegisset cum eo, cui erat fideiussor condemnatus: an transactio valeat quaeritur:
et puto valere, quasi omni causa et adversus reum et adversus fideiussorem dissoluta. si tamen ipse fideiussor condemnatus transegit, etsi
transactio non peremit rem iudicatam, tamen eo quod datum est relevari rem iudicatam oportet. 
 

 
Dig. 2.15.7.2 
 

 
Ulpianus 7 disp. 
 

 
Usque adeo autem quod datum est etiamsi non proficit ad transactionem, extenuat tamen rem iudicatam, ut inde sit et dictum et rescriptum
circa alimentorum transactionem citra praetoris auctoritatem factam, ut quod datum est proficiat ad alimenta: ita ut, si quid amplius ex causa
alimentorum deberi potest, id praestetur, quod autem datum est, imputetur. 
 

 
Dig. 2.15.8pr. 
 

 
Ulpianus 5 de omn. trib. 
 

 
Cum hi, quibus alimenta relicta erant, facile transigerent contenti modico praesenti: divus marcus oratione in senatu recitata effecit, ne aliter
alimentorum transactio rata esset, quam si auctore praetore facta. solet igitur praetor intervenire et inter consentientes arbitrari, an transactio
vel quae admitti debeat. 
 

 
Dig. 2.15.8.1 
 

 
Ulpianus 5 de omn. trib. 
 

 
Eiusdem praetoris notio ob transactionem erit, sive habitatio sive vestiarium sive de praediis alimentum legabitur. 
 

 
Dig. 2.15.8.2 
 

 
Ulpianus 5 de omn. trib. 
 

 
Haec oratio pertinet ad alimenta, quae testamento vel codicillis fuerint relicta sive ad testamentum factis sive ab intestato. idem erit dicendum
et si mortis causa donata fuerint relicta vel ab eo, cui mortis causa donata sunt, relicta. sed et si condicionis implendae gratia relicta sunt,
adhuc idem dicemus. plane de alimentis, quae non mortis causa donata sunt, licebit et sine praetore auctore transigi. 
 

 
Dig. 2.15.8.3 
 

 
Ulpianus 5 de omn. trib. 
 

 
Sive igitur in menses singulos sive in dies sive in annos fuerint relicta, oratio locum habet. sed et si non fuerint perpetuo relicta, sed usque ad
annos certos, idem est. 
 

 
Dig. 2.15.8.4 
 

 
Ulpianus 5 de omn. trib. 
 

 
Si integra quantitas alicui fuerit legata, ut ex usuris eius se alat et mortis tempore pecunias restituat: non cessabit oratio, licet non in annos
singulos videatur id relictum. 
 

 
Dig. 2.15.8.5 
 

 
Ulpianus 5 de omn. trib. 
 

 
Sed et si sit certa quantitas relicta titio vel res ita, ut inde alimenta seio praestentur: magis est ut transigere titius possit, nec enim transactione
titii minuuntur alimenta seii. idemque est et si per fideicommissum alimenta ad hoc legatario fuerint relicta. 
 

 
Dig. 2.15.8.6 
 

 
Ulpianus 5 de omn. trib. 
 

 
Eam transactionem oratio improbat, quae idcirco fit, ut quis repraesentatam pecuniam consumat. quid ergo si quis citra praetoris auctoritatem
transegerit, ut quod per singulos annos erat ei relictum, consequeretur per singulos menses? aut quid si, quod per singulos menses ei relictum
erat, consequeretur per singulos dies? quid deinde si, quod consummato anno ut acciperet, initio anni consequatur? et puto eam
transactionem valere, quia meliorem condicionem suam alimentarius tali transactione facit: noluit enim oratio alimenta per transactionem
intercipi. 
 

 
Dig. 2.15.8.7 
 

 
Ulpianus 5 de omn. trib. 
 

 
Nihil autem interest, utrum libertini sint quibus alimenta relicta sunt an ingenui, satis locupletes an minus. 
 

 
Dig. 2.15.8.8 
 

 
Ulpianus 5 de omn. trib. 
 

 
Vult igitur oratio apud praetorem de istis quaeri: in primis de causa transactionis, dein de modo, tertio de persona transigentium. 
 

 
Dig. 2.15.8.9 
 

 
Ulpianus 5 de omn. trib. 
 

 
In causa hoc erit requirendum, quae causa sit transigendi: sine causa enim neminem transigentem audiet praetor. causae fere huiusmodi solent
allegari: si alibi domicilium heres, alibi alimentarius habeat: aut si destinet domicilium transferre alteruter ^ alter^ eorum: aut si causa aliqua
urgueat praesentis pecuniae: aut si a pluribus ei alimenta relicta sint et minutatim singulos convenire difficile ei sit: aut si qua alia causa fuit,
ut plures solent incidere, quae praetori suadeant transactionem admittere. 
 

 
Dig. 2.15.8.10 
 

 
Ulpianus 5 de omn. trib. 
 

 
Modus quoque pecuniae, quae in transactionem venit, aestimandus est: ut puta quantitas transactionis. nam etiam ex modo fides
transactionis aestimabitur. modus autem pro aetate eius, qui transigit, arbitrandus est et valetudine: nam alias cum puero, alias cum iuvene,
alias cum sene transigi palam est: constat enim alimenta cum vita finiri. 
 

 
Dig. 2.15.8.11 
 

 
Ulpianus 5 de omn. trib. 
 

 
Sed et personarum contemplatio habenda est, hoc est, cuius vitae sint hi, quibus alimenta relicta sunt: utrum frugi vitae hi sint, qui alias
sufficere sibi possint, an sequioris, qui de alimentis pendeant. in persona eius, a quo alimenta relicta sunt, haec erunt specienda: in quibus
sunt facultatibus, cuius propositi, cuius opinionis. tunc enim apparebit, numquid circumvenire velit eum, cum quo transigit. 
 

 
Dig. 2.15.8.12 
 

 
Ulpianus 5 de omn. trib. 
 

 
Qui transigit de alimentis, non videbitur neque de habitatione neque de vestiario transegisse, cum divus marcus specialiter etiam de istis
transigi voluerit. 
 

 
Dig. 2.15.8.13 
 

 
Ulpianus 5 de omn. trib. 
 

 
Sed et si quis de alimentis transegerit, non habebit necesse etiam de habitatione vel ceteris invitus transigere: poterit igitur vel de omnibus
simul vel de quibusdam facere transactionem. 
 

 
Dig. 2.15.8.14 
 

 
Ulpianus 5 de omn. trib. 
 

 
De calciario quoque arbitrio praetoris transigendum est. 
 

 
Dig. 2.15.8.15 
 

 
Ulpianus 5 de omn. trib. 
 

 
Si uni pluribusve fundus ad alimenta fuerit relictus velintque eum distrahere: necesse est praetorem de distractione eius et transactione
arbitrari. sed si pluribus fundus ad alimenta fuerit relictus et hi inter se transigant: sine praetoris auctoritate facta transactio rata esse non
debet. idem est et si ager fuerit in alimenta obligatus: nam nec pignus ad hoc datum inconsulto praetore poterit liberari. 
 

 
Dig. 2.15.8.16 
 

 
Ulpianus 5 de omn. trib. 
 

 
Arbitratu praetoris vel de universis alimentis vel de parte eorum transigi oportere plus quam manifestum est. 
 

 
Dig. 2.15.8.17 
 

 
Ulpianus 5 de omn. trib. 
 

 
Si praetor aditus citra causae cognitionem transigi permiserit, transactio nullius erit momenti: praetori enim ea res quaerenda commissa est,
non neglegenda nec donanda. sed et si non de omnibus inquisierit, quae oratio mandat, hoc est de causa de modo de personis transigentium,
dicendum est, quamvis de quibusdam quaesierit, transactionem esse irritam. 
 

 
Dig. 2.15.8.18 
 

 
Ulpianus 5 de omn. trib. 
 

 
Sed nec mandare ex hac causa iurisdictionem vel praeses provinciae vel praetor poterit. 
 

 
Dig. 2.15.8.19 
 

 
Ulpianus 5 de omn. trib. 
 

 
Transactiones alimentorum etiam apud procuratorem caesaris fieri possunt: scilicet si a fisco petantur alimenta. secundum quae et apud
praefectos aerarii transigi poterit. 
 

 
Dig. 2.15.8.20 
 

 
Ulpianus 5 de omn. trib. 
 

 
Si cum lis quidem esset de alimentis, transactum autem de lite fuisset: transactio valere inconsulto praetore non potest, ne circumveniatur
oratio. fingi enim lites poterunt, ut transactio etiam citra praetoris fiat auctoritatem. 
 

 
Dig. 2.15.8.21 
 

 
Ulpianus 5 de omn. trib. 
 

 
Si eidem alimenta et praeterea legatum praesenti die datum sit, et transactum fuerit citra praetoris auctoritatem: id quod datum est
imputabitur prius in legatum quod praesenti die datum est, superfluum in alimentariam causam. 
 

 
Dig. 2.15.8.22 
 

 
Ulpianus 5 de omn. trib. 
 

 
Si quis de alimentis transegerit sine praetoris auctoritate, id quod datum est in praeterita alimenta cedet. nec interest tantum in quantitate sit
debita, quantum datum est, an minus, an plus: nam et si minus sit, adhuc tamen id quod in solutum datum est in praeterita alimenta
imputabitur. sane si is, qui de alimentis transegit, locupletior factus sit ea solutione: in quod factus sit locupletior aequissimum erit in eum
dari repetitionem: nec enim debet ex alieno damno esse locuples. 
 

 
Dig. 2.15.8.23 
 

 
Ulpianus 5 de omn. trib. 
 

 
Si in annos singulos certa quantitas alicui fuerit relicta homini honestioris loci veluti salarium annuum vel usus fructus, transactio et sine
praetore fieri poterit: ceterum si usus fructus modicus alimentorum vice sit relictus, dico transactionem citra praetorem factam nullius esse
momenti. 
 

 
Dig. 2.15.8.24 
 

 
Ulpianus 5 de omn. trib. 
 

 
Si cui non nummus ad alimenta, sed frumentum atque oleum et cetera, quae ad victum necessaria sunt, fuerint relicta: non poterit de his
transigere, sive annua sive menstrua ei relinquantur. si tamen ita sine praetore transegerit, ut in vicem eorum nummum quotannis vel
quotmensibus acciperet et neque diem neque modum permutavit, sed tantum genus: vel ex contrario si pactus fuerit, ut in generibus alimenta
acciperet, quae in nummis ei relicta fuissent: vel si vinum pro oleo vel oleum pro vino vel quid aliud commutavit: vel locum permutavit, ut
quae erant ei romae alimenta relicta, in municipio vel in provincia acciperet vel contra: vel personam commutavit, ut quod a pluribus erat
accepturus, ab uno acciperet: vel alium pro alio debitorem acceperit: haec omnia habent disceptationem praetoris et pro utilitate alimentarii
recipienda sunt. 
 

 
Dig. 2.15.8.25 
 

 
Ulpianus 5 de omn. trib. 
 

 
Si ad habitationem certa quantitas sit annua relicta et ita sit transactum sine praetore, ut habitatio praestetur, valet transactio, quia fructus
habitationis praestatur, licet ruinae vel incendio subiecta transactio est. per contrarium quoque si pro habitatione, quae erat relicta, placuerit
certam quantitatem praestari, transactio rata est et citra praetorem. 
 

 
Dig. 2.15.9pr. 
 

 
Ulpianus 1 opin. 
 

 
Qui cum tutoribus suis de sola portione administratae tutelae suae egerat et transegerat, adversus eosdem tutores ex persona fratris sui, cui
heres extiterat, agens praescriptione factae transactionis non summovetur. 
 

 
Dig. 2.15.9.1 
 

 
Ulpianus 1 opin. 
 

 
Transactio quaecumque fit, de his tantum, de quibus inter convenientes placuit, interposita creditur. 
 

 
Dig. 2.15.9.2 
 

 
Ulpianus 1 opin. 
 

 
Qui per fallaciam coheredis ignorans universa, quae in vero erant, instrumentum transactionis sine aquiliana stipulatione interposuit, non tam
paciscitur quam decipitur. 
 

 
Dig. 2.15.9.3 
 

 
Ulpianus 1 opin. 
 

 
Ei qui, nondum certus ad se querellam contra patris testamentum pertinere, de aliis causis cum adversariis pacto transegit, tantum in his
interpositum pactum nocebit, de quibus inter eos actum esse probatur. his tantum transactio obest, quamvis maior annis viginti quinque eam
interposuit, de quibus actum probatur. nam ea, quorum actiones competere ei postea compertum est, iniquum est peremi pacto. id de quo
cogitatum non docetur. 
 

 
Dig. 2.15.10 
 

 
Ulpianus 1 resp. 
 

 
De re filiorum, quos in potestate non habuit, transigentem patrem minime eis obesse placet. 
 

 
Dig. 2.15.11 
 

 
Ulpianus 4 ad ed. 
 

 
Post rem iudicatam etiam si provocatio non est interposita, tamen si negetur iudicatum esse vel ignorari potest an iudicatum sit: quia adhuc
lis obesse possit, transactio fieri potest. 
 

 
Dig. 2.15.12 
 

 
Celsus 3 Dig. 
 

 
Non est ferendus qui generaliter in his, quae testamento ei relicta sunt, transegerit, si postea causetur de eo solo se cogitasse, quod prima
parte testamenti ac non etiam quod posteriore legatum sit. si tamen postea codicilli proferuntur, non improbe mihi dicturus videtur de eo
dumtaxat se cogitasse, quod illarum tabularum, quas tunc noverat, scriptura continerentur. 
 

 
Dig. 2.15.13 
 

 
Macer 1 ad l. vices. hered. 
 

 
Nulli procuratorum principis inconsulto principe transigere licet. 
 

 
Dig. 2.15.14 
 

 
Scaevola 2 resp. 
 

 
Controversia inter legitimum et scriptum heredem orta est eaque transactione facta certa lege finita est: quaero creditores quem convenire
possunt? respondit, si idem creditores essent, qui transactionem fecissent, id observandum de aere alieno, quod inter eos convenisset: si alii
creditores essent, propter incertum successionis pro parte hereditatis, quam uterque in transactione expresserit, utilibus actionibus
conveniendus est. 
 

 
Dig. 2.15.15 
 

 
Paulus 1 sent. 
 

 
Pacto convento aquiliana quidem stipulatio subici solet: sed consultius est huic poenalem quoque stipulationem subiungere, quia rescisso
forte pacto poena ex stipulatu peti potest. 
 

 
Dig. 2.15.16 
 

 
Hermogenianus 1 iuris epit. 
 

 
Qui fidem licitae transactionis rupit, non exceptione tantum summovebitur, sed et poenam, quam, si contra placitum fecerit rato manente
pacto, stipulanti recte promiserat, praestare cogetur. 
 

 
Dig. 2.15.17 
 

 
Papinianus 2 quaest. 
 

 
Venditor hereditatis emptori mandatis actionibus cum debitore hereditario, qui ignorabat venditam esse hereditatem, transegit: si emptor
hereditatis hoc debitum ab eo exigere velit, exceptio transacti negotii debitori propter ignorantiam suam accommodanda est. idem
respondendum est et in eo, qui fideicommissam recepit hereditatem, si heres cum ignorante debitore transegit. 
 

 
	
 
 
 
	 Ius Romanum 
	 Justinian 
	 The Latin Library 
	 The Classics Page