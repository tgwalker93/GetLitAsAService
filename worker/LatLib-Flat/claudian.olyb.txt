Claudian: Panegyricus Dictus Olybrio et Probino Consulibus
		 

		 
		 
	 
	
 

 CLAVDIANI PANEGYRICVS DICTVS OLYBRIO ET PROBINO CONSVLIBVS
 

 

 
Sol, qui flammigeris mundum conplexus habenis 
volvis inexhausto redeuntia saecula motu, 
sparge diem meliore coma, crinemque repexi 
blandius elato surgant temone iugales 
efflantes roseum frenis spumantibus ignem    5 
iam nova germanis vestigia torqueat annus 
consulibus, laetique petant exordia menses. 
Scis genus Auchenium, nec te latuere potentes 
Amniadae, nam saepe soles ductoribus illis 
instaurare vias et cursibus addere nomen    10 
his neque per dubium pendet Fortuna favorem 
nec novit mutare vices, sed fixus in omnes 
cognatos procedit honos. Quemcumque require 
hac de stirpe virum: certum est de consule nasci. 
Per fasces numerantur avi semperque renata    15 
nobilitate virent, et prolem fata secuntur 
continuum simili servantia lege tenorem. 
Nec quisquam procerum temptat, licet aere vetusto 
floreat et claro cingatur Roma senatu, 
se iactare parem, sed prima sede relicta    20 
Aucheniis de iure licet certare secundo: 
haud secus ac tacitam Luna regnante per aethram 
sidereae cedunt acies, cum fratre recusso 
aemulus adversis flagraverit ignibus orbis; 
tum iubar Arcturi languet, tum fulva Leonis    25 
ira perit, Plaustro iam rara intermicat Arctos 
indignata tegi, iam caligantibus armis 
debilis Orion dextram miratur inertem. 
Quem prius adgrediar? Veteris quis facta Probini 
nesciat aut nimias laudes ignoret Olybri?    30 
Vivit adhuc conpletque vagis sermonibus aures 
gloria fusa Probi, quam non ventura silebunt 
lustra nec ignotam rapiet sub nube vetustas. 
Illum fama vehit trans aequora transque remotas 
Tethyos ambages Atlanteosque recessus.    35 
Audiit et gelido si quem Maeotica pascit 
sub Iove vel calido si quis coniunctus in axe 
nascentem te, Nile, bibit. Virtutibus ille 
Fortunam domuit numquamque levantibus alte 
intumuit rebus; sed mens circumflua luxu    40 
noverat intactum vitio servare rigorem. 
Hic non divitias nigrantibus abdidit antris 
nec tenebris damnavit opes; sed largior imbre 
sueverat innumeras hominum ditare catervas. 
Quippe velut denso currentia munera nimbo    45 
cernere semper erat, populis undare penates 
adsiduis, intrare inopes, remeare beatos. 
Praeceps illa manus fluvios superabat Hiberos 
aurea dona vomens † si quis † tellure revulsa 
† sollicitis fodiens miratur collibus aurum:    50 
quantum stagna Tagi rudibus stillantia venis 
effluxere decus, quanto pretiosa metallo 
Hermi ripa micat, quantas per Lydia culta 
despumat rutilas dives Pactolus harenas. 
Non, mihi centenis pateant si vocibus ora    55 
multifidusque ruat centum per pectora Phoebus, 
acta Probi narrare queam, quot in ordine gentes 
rexerit, ad summi quotiens fastigia iuris 
venerit, Italiae late cum frena teneret 
Illyricosque sinus et quos arat Africa campos.    60 
Sed nati vicere patrem, solique merentur 
victores audire Probi. Non contigit illi 
talis honos, prima cum parte viresceret aevi, 
nec consul cum fratre fuit. Vos nulla fatigat 
cura diu maiora petens, non anxia mentem    65 
spes agit et longo tendit praecordia voto: 
coepistis quo finis erat. Primordia vestra 
vix pauci meruere senes, metasque tenetis 
ante genas dulces quam flos iuvenilis inumbret 
oraque ridenti lanugine vestiat aetas.    70 
Tu, precor, ignarum doceas, Parnasia, vatem, 
quis deus ambobus tanti sit muneris auctor. 
Postquam fulmineis inpellens viribus hostem 
belliger Augustus trepidas laxaverat Alpes 
Roma Probo cupiens dignas persolvere grates    75 
sedula pro natis dominum flexura rogando 
ire parat. Famuli currum iunxere volantem 
Impetus horribilisque Metus, qui semper agentem 
proelia cum fremitu Romam comitantur anhelo, 
sive petat Parthos seu cuspide turbet Hydaspen.    80 
Hic ligat axe rotas; hic sub iuga ferrea nectit 
cornipedes rigidisque docet servire lupatis. 
Ipsa, triumphatis quae possidet aethera regnis, 
adsilit innuptae ritus imitata Minervae. 
Nam neque caesariem crinali stringere cultu    85 
colla nec ornatu patitur mollire retorto; 
dextrum nuda latus, niveos exerta lacertos, 
audacem retegit mammam, laxumque coercens 
mordet gemma sinum; nodus, qui sublevat ensem 
album puniceo pectus discriminat ostro.    90 
Miscetur decori virtus pulcherque severo 
armatur terrore pudor, galeaeque minaci 
flava cruentarum praetenditur umbra iubarum, 
et formidato clipeus Titana lacessit 
lumine, quem tota variarat Mulciber arte:    95 
hic patris Mavortis amor fetusque notantur 
Romulei; pius amnis inest et belva nutrix; 
electro Thybris, pueri formantur in auro; 
fingunt aera lupam; Mavors adamante coruscat. 
Iam, simul emissis rapido velocior Euro    100 
fertur equis, stridunt Zephyri cursuque rotarum 
saucia dividuis clarescunt nubila sulcis. 
Nec traxere moras, sed lapsu protinus uno, 
quem poscunt, tetigere locum, qua fine sub imo 
angustant aditum curvis anfractibus Alpes    105 
claustraque congestis scopulis durissima tendunt, 
non alia reseranda manu, sed pervia tantum 
Augusto geminisque fidem mentita tyrannis. 
Semirutae turres avulsaque moenia fumant; 
crescunt in cumulum strages vallemque profundam    110 
aequavere iugis; stagnant inmersa cruore 
corpora; turbantur permixto funere Manes. 
Haud procul exhausto laetus certamine victor 
caespite gramineo consederat arbore fultus 
adclines umeros; dominum gavisa coronat    115 
terra suum, surguntque toris maioribus herbae. 
Sudor adhuc per membra calet creberque recurrit 
halitus et placidi radiant in casside vultus: 
qualis letifera populatus caede Gelonos 
procubat horrendus Getico Gradivus in Haemo;    120 
exuvias Bellona levat, Bellona tepentes 
pulvere solvit equos, inmensaque cornus in † hastam 
porrigitur tremulisqe ferit splendoribus Hebrum. 
Ut stetit ante ducem discussas Roma per auras, 
conscia ter sonuit rupes et inhorruit atrum    125 
maiestate nemus. Prior hic 'o numen amicum' 
dux ait 'et legum genetrix longeque regendo 
circumfusa polo consorsque adiuncta Tonanti, 
dic agedum, quae causa viae? Cur deseris arces 
Ausonias caelumque tuum? Dic, maxima rerum!    130 
Non ego vel Libycos cessem tolerare vapores 
Sarmaticosve pati medio sub frigore Coros, 
si tu, Roma, velis; pro te quascumque per oras 
ibimus et nulla sub tempestate timentes 
solstitio Meroen, bruma temptabimus Histrum'.    135 
Tum regina refert: 'non me latet, inclute rector, 
quam tua pro Latio victricia castra laborent, 
nec quod servitium rursus furiaeque rebelles 
edomitae paribus sub te cecidere triumphis. 
Sed, precor, hoc donum cum libertate recenti    140 
adicias, si vera manet reverentia nostri. 
Sunt mihi pubentes alto de semine fratres, 
pignora cara Probi, festa quos luce creatos 
ipsa meo fovi gremio. Cunabula parvis 
ipsa dedi, cum matris onus Lucina beatum    145 
solveret et magnos proferrent sidera partus. 
His ego nec Decios pulchros fortesve Metellos 
praetulerim, non qui poenum domuere ferocem, 
Scipiadas Gallisque genus fatale Camillos. 
Pieriis pollent studiis multoque redundant    150 
eloquio; nec desidiis dapibusque paratis 
indulgere iuvat nec tanta licentia vitae 
arripit aut mores aetas lasciva relaxat: 
sed gravibus curis animum sortita senilem 
ignea longaevo frenatur corde iuventus.    155 
Illis, quam propriam ducunt ab origine, sortem 
oramus praebere velis annique futurum 
devoveas venientis iter. Non inproba posco, 
non insueta dabis: domus haec de more requirit. 
Adnue: sic nobis Scythicus famuletur Araxes,    160 
sic Rhenus per utrumque latus, Medisque subactis 
nostra Semiramiae timeant insignia turres; 
sic fluat adtonitus Romana per oppida Ganges'. 
Ductor ad haec: 'Optata iubes ultroque volentem, 
diva rogas; non haec precibus temptanda fuissent.    165 
Usque adeone meam condunt oblivia mentem, 
ut pigeat meminisse Probi, quo vindice totam 
vidimus Hesperiam fessasque resurgere gentes? 
Ante dabunt hiemes Nilum, per flumina damnae 
errabunt glacieque niger damnabitur Indus,    170 
ante Thyesteis iterum conterrita mensis 
intercisa dies refugos vertetur in ortus, 
quam Probus a nostro possit discedere sensu'. 
Dixerat et velox iam nuntius advolat urbem. 
Extemplo strepuere chori collesque canoris    175 
plausibus inpulsi septena voce resultant. 
Laetatur veneranda parens et pollice docto 
iam parat auratas trabeas cinctus micantes 
stamine, quod molli tondent de stipite Seres 
frondea lanigerae carpentes vellera silvae,    180 
et longum tenues tractus producit in aurum 
filaque concreto cogit squalere metallo. 
Qualis purpureas praebebat candida vestes 
numinibus Latona suis, cum sacra redirent 
ad loca nutricis iam non errantia Deli,    185 
illa feros saltus et desolata relinquens 
Maenala lassato certis venatibus arcu, 
Phoebus adhuc nigris rorantia tela venenis 
extincto Pythone ferens—tunc insula notos 
lambit amica pedes ridetque Aegaeus alumnis    190 
lenior et blando testatur gaudia fluctu—: 
sic Proba praecipuo natos exornat amictu, 
quae decorat mundum, cuius Romana potestas 
fetibus augetur. Credas ex aethere lapsam 
stare Pudicitiam, vel sacro ture vocatam    195 
Iunonem Inachiis oculos advertere templis. 
Talem nulla refert antiquis pagina libris 
nec Latiae cecinere tubae nec Graia vetustas. 
Coniuge digna Probo; nam coetibus extat 
femineis, quantum superminet ille maritos.    200 
Ceu sibi certantes, sexus quid posset uterque, 
hunc legere torum. Taceat Nereida nuptam 
Pelion. O duplici fecundam consule matrem 
felicemque uterum, qui nomina parturit annis! 
Ut sceptrum gessere manu membrisque rigentes    205 
aptavere togas, signum dat summus hiulca 
nube Pater gratamque facem per inane rotantes 
prospera vibrati tonuerunt omnia nimbi. 
Accepit sonitus curvis Tiberinus in antris, 
ima valle sedens. Adrectis auribus haesit,    210 
unde repentinus caeli fragor. Ilicet herbis 
pallentes thalamos et structa cubilia musco 
deserit ac Nymphis urnam commendat erilem. 
Illi glauca nitent hirsuto lumina vultu 
caeruleis infecta notis, reddentia patrem    215 
Oceanum; crispo densantur gramine colla; 
vertice luxuriat toto crinalis harundo, 
quam neque fas Zephyris frangi nec sole perustam 
aestivo candore mori, sed vivida frondet 
aequaevum conplexa caput. Taurina levantur    220 
cornua temporibus raucos sudantia rivos; 
destillant per pectus aquae; frons hispida manat 
imbribus; in liquidos fontes se barba repectit. 
Palla graves umeros velat, quam neverat uxor 
Ilia percurrens vitreas sub gurgite telas.    225 
Est in Romuleo procumbens insula Thybri, 
qua medius geminas interfluit alveus urbes 
discretas subeunte freto, pariterque minantes 
ardua turrigerae surgunt in culmina ripae. 
Hic stetit et subitum prospexit ab aggere votum:    230 
unanimos fratres cuncto stipante senatu 
ire forum strictasque procul radiare secures 
atque uno biiuges tolli de limine fasces. 
Obstipuit visu suspensaque gaudia vocem 
oppressam tenuere die; mox inchoat ore:	    235 
'Respice, si tales iactas aluisse fluentis, 
Eurota Spartane, tuis. Quid protulit aequum 
falsus olor, valido quamvis decernere caestu 
noverit et ratibus saevas arcere procellas? 
En nova Ledaeis suboles fulgentior astris,    240 
ecce mei cives, quorum iam Signifer optat 
adventum stellisque parat convexa futuris. 
Iam per noctivagos dominetur Olybrius axes 
pro Polluce rubens, pro Castore flamma Probini. 
Ipsi vela regent, ipsis donantibus auras    245 
navita tranquillo moderabitur aequore pinum. 
Nunc pateras libare deis, nunc solvere multo 
nectare corda libet. Niveos iam pandite coetus, 
Naides, et totum violis praetexite fontem. 
Mella ferant silvae; iam profluat ebrius amnis    250 
mutatis in vina vadis; iam sponte per agros 
sudent inriguae spirantia balsama venae. 
Currat qui sociae roget in convivia mensae 
indigenas fluvios, Italis quicumque suberrant 
montibus Alpinasque bibunt de more pruinas,    255 
Vulturnusque rapax et Nar vitiatus odoro 
sulphure tardatusque suis erroribus Ufens 
et Phaetonteae perpessus damna ruinae 
Eridanus flavaeque terens querceta Maricae 
Liris et Oebaliae qui temperat arva Galaesus.    260 
semper honoratus nostris celebrabitur undis 
iste dies, semper dapibus recoletur opimis'. 
Sic ait et Nymphae patris praecepta secutae 
tecta parant epulis ostroque infecta corusco 
umida gemmiferis inluxit regia mensis.    265 
O bene signatum fraterno nomine tempus, 
o consanguineis felix auctoribus anne, 
incipe quadrifidum phoebi torquere laborem. 
Prima tibi procedat hiemps non frigore torpens, 
non canas vestita nives, non aspera ventis,    270 
sed tepido calefacta Noto; ver inde serenum 
protinus, et liquidi clementior aura Favoni 
pratis te croceis pingat; te messibus aestas 
induat, autumnusque madentibus ambiat uvis. 
omni nobilior lustro tibi gloria soli    275 
contigit, exactum numquam memorata per aevum, 
germanos habuisse duces; te cuncta loquetur 
tellus; te variis scribent in floribus Horae, 
longaque perpetui ducent in saecula fasti.
 

 

 
 
 
	 Claudian 
	 The Latin Library 
	 The Classics Page