Naugerius
		 

		 
		 
	 
	
 

 ANDREA NAVAGERO 
 (1483-1529) 

 

 
LUSUS 

 
I
 

 
 Vota Cereri pro terrae frugibus 

 
Aspice, magna Ceres, tibi quos semente peracta 
  Ducimus agrestes, rustica turba, choros. 
Tu face, ne nimio semen putrescat ab imbre, 
  Neu sulcos rapido frigore rumpat hiems. 
Neu sterilis surgat silva infelicis avenae, 
  Et quaecumque bonis frugibus herba nocet; 
Neu terrae prostrata animosi flatibus Euri 
  Decidat aut densa grandine laesa seges; 
Neu direpta avidae rapiant frumenta volucres, 
  Monstrave, quae terrae plurima saepe ferunt. 
Sed quae credidimus bene cultis semina campis, 
  Uberius largo foenere reddat ager. 
Sic erit. Interea nivei carchesia lactis 
  Fundite et annoso mella liquata mero, 
Terque satas circum felix eat hostia fruges, 
  Caesaque mox sanctos corruat ante focos. 
Nunc satis haec. Post messem alii reddentur honores, 
  Et sacras cingent spicea serta comas. 

 
II 

 
 Vota ad auras 

 
Aurae, quae levibus percurritis aera pennis, 
  Et strepitis blando per nemora alta sono, 
Serta dat haec vobis, vobis haec rusticus Idmon 
  Spargit odorato plena canistra croco. 
Vos lenite aestum et paleas seiungite inanes, 
  Dum medio fruges ventilat ille die. 

 
III 

 
 Vota Iolae Pani agresti deo 

 
Ille tuus, Pan montivage, venator Iolas 
  Suetus in audaces cominus ire feras, 
A quo et adhuc rictusque suum, exuviasque leonum 
  Sacra tibi agrestis munera pinus habet, 
Nunc iam annis gravis haec devicti cornua cervi 
  Dedicat, imbelli congrua dona seni. 
Cum tamen herculeae facta inter fortia clavae 
  Is quoque sit laudem visus habere labor, 
Tu, dive, haec inter viridis decora illa iuventae 
  Suscipe, neve illis esse minora puta. 

 
IV 

 
 Vota Damidis ad Bacchum pro vite 

 
Hanc vitem, multa quae semper fertilis uva 
  Haud unquam domini fallere vota solet, 
Nunc etiam large florentem, consecrat ipse 
  Vineti cultor Damis, Iacche, tibi. 
Tu face, dive, tua haec spem non frustretur, et huius 
  Exemplo fructum vinea tota ferat. 

 
V 

 
 Lyconis vota Pani deo 

 
Longius a pecore errantem per devia taurum 
  Dum sequitur nemorum per iuga longa Lycon, 
Errantem scopulo capream conspexit ab alto: 
  Continuo certo deicit hanc iaculo. 
Mox etiam catulos sola sub rupe iacentes 
  Invenit: hos Crocali donat habere suae. 
E caprea in viridi statuit convivia luco, 
  Addidit et veteris pocula multa meri. 
Quod reliquum est, Pan semicaper, cum cornibus ipsis 
  Suspensum e pinu hac tu tibi tergus habe. 

 
VI 

 
 Thyrsidis vota Veneri 

 
Quod tulit optata tandem de Leucade Thyrsis 
  Fructum aliquem, has violas dat tibi, sancta Venus. 
Post sepem hanc sensim obrepens, tria basia sumpsi: 
  Nil ultra potui, nam prope mater erat. 
Nunc violas, sed plena feram si vota, dicabo 
  Inscriptam hoc myrtum carmine, diva, tibi. 
'Hanc Veneri myrtum Thyrsis, quod amore potitus, 
  Dedicat, atque una seque suosque greges.' 

 
VII 

 
 Thyrsidis vota et quercui et silvae 

 
Et quercum et silvam hanc ante omnia Thyrsis amabit, 
  Et certo feret his annua vota die, 
Dum poterit memor esse, quod hac primum ille sub umbra 
  Ultima de cara Leucade vota tulit. 

 
VIII 

 
 Augonis venatici canis epitaphium 

 
Venator celerem maerens Augona Melampus 
  Confossum rapido dente ferocis apri, 
Hac illi in ripa tumulum, frondente sub umbra, 
  Erigit: hoc ipso concidit ille loco. 
Non impune quidem praedo sceleratus abivit: 
  Procubuit iaculis caesus et ore canum. 
Tu tamen e cunctis canibus praestantior Augon, 
  Fide Augon, silvis qui modo terror eras, 
Tu, dilecte, iaces. Sed ab alta hac fascia pinu 
  Millusque, et millo vincula iuncta suo, 
Quin decisa feri cervix tibi pendeat hostis, 
  Sintque una ex animo signa dolentis heri. 

 
IX 

 
 Invitatio ad amoenum fontem 

 
Et gelidus fons est, et nulla salubrior unda, 
  Et molli circum gramine terra viret, 
Et ramis arcent soles frondentibus alni, 
  Et levis in nullo gratior aura loco est, 
Et medio Titan nunc ardentissimus axe est, 
  Exustusque gravi sidere fervet ager. 
Siste, viator, iter: nimio iam torridus aestu es, 
  Iam nequeunt lassi longius ire pedes. 
Accubitu langorem, aestum aura, umbraque virenti, 
  Perspicuo poteris fonte levare sitim. 

 
X 

 
 De obitu Hylacis canis pastorii 

 
Ante canes omneis pastori carus Amyntae 
  Nuper ab Illyrico littore missus Hylax, 
Dum solitas agit excubias et septa tuetur, 
  Nec vigilant socii cetera turba canes, 
Qua rapidus se se media inter saxa Timavus 
  Mergit et inde iterum prosilit amne novo, 
Ille quidem saeva vitulos tutatus ab ursa est; 
  Ipse sed ingenti vulnere caesus, obit. 
Constituit viridi tumulum de caespite Amyntas: 
  Haec voluit raram praemia habere fidem. 
Maesta gemunt armenta, mali furesque lupique 
  Exstincto hoc sibi iam cuncta licere putant. 

 
XI 

 
 Vota Thelesonis Cereri, Bacco et Pali deae 

 
Dat Cereri has Teleson spicas, haec serta Lyaeo, 
  Haec nivei lactis pocula bina Pali. 
Pro quibus arva Ceres, vites fecundet Iacchus, 
  Sufficiat pecori pabula laeta Pales. 

 
XII 

 
 Leucippem amicam spe praemiorum invitat 

 
Cum primum clauso pecus emittetur ovili, 
  Urbs, mea Leucippe, cras adeunda mihi est. 
Huc ego venalemque agnum centumque, Chariclo 
  Ipsa mihi mater quae dedit, ova fero. 
Afferri tibi vis croceos, niveosque cothurnos? 
  Anne colum, qualem nata Lyconis habet? 
Ipse feram quae grata tibi. Tu basia iunge, 
  Gaudia, Leucippe, nec mihi grata nega. 
Cras, ubi nox aderit, odiosae elabere matri, 
  Hasque inter corylos ad tua dona veni. 

 
XIII 

 
 Vota Veneri ut amantibus faveat 

 
Illi in amore pares, vicini cultor agelli 
  Thyrsis, cumque suo Thyrside fida Nape, 
Ponimus hos tibi, Cypri, immortales amaranthos 
  Liliaque in sacras serta parata comas: 
Scilicet exemplo hoc, nullo delebilis aevo 
  Floreat aeternum fac, dea, noster amor. 
Sit purus, talisque utriusque in pectore candor, 
  In foliis qualem lilia cana ferunt. 
Utque duo hi flores serto nectuntur in uno, 
  Sic animos nectat una catena duos. 

 
XIV 

 
 Vota Niconoes ad Dianam 

 
Candida Niconoe, viduae spes una Terillae 
  Montivagas iaculo figere certa feras, 
Hunc tibi silvipotens arcum, Latonia, ponit, 
  Atque haec in pharetra condita tela sua. 
Illam cara parens tenero sociavit Icasto, 
  Ignotique iubet iura subire tori. 
Tu, dea, si silvis aegre discedit ab altis, 
  Si lacrimans coetus deserit illa tuos, 
Tu bona sis, felixque illi: tu nomine dextro 
  Optata laetam fac, dea, prole domum. 

 
XV 

 
 Vota pro vite Baccho et satyris 

 
Quae duo fert collis fecundi vinitor Acmon 
  Expressi primum cymbia plena meri, 
Haec avidis musti satyris mustique parenti 
  Dat iucunde tibi vitis, Iacche, sator. 
Illi illaesa suis linquant vineta rapinis, 
  Tu tua fac largis auctibus uva fluat. 

 
XVI 

 
 Vota Acmonis Vulcano 

 
Has, Vulcane, dicat silvas tibi villicus Acmon: 
  Tu sacris illas ignibus ure, pater. 
Crescebant ducta e Stati propagine silvis, 
  Iamque erat ipsa bonis frugibus umbra nocens. 
Ure simul silvas: terra simul igne soluta 
  Fertilior largo foenere messis eat. 
Ure istas: Phrygio nuper mihi consita colle 
  Fac, pater, a flammis tuta sit illa tuis. 

 
XVII 

 
 Defectio Euphronis a Pallade ad Venerem 

 
Iam telas calathosque omnesque perosa labores, 
  Quos vitae quaestus pauperioris habet, 
Palladio radium cum templo appenderet Euphro, 
  Iamque sequi Venerem constituisset, ait: 
'Hactenus o mihi culta, vale dea; et haec tua multi 
  Instrumenta tibi plena laboris habe. 
Iam tua perpessam dudum mala, lenis habebit 
  Adiungetque suo me Cytherea choro. 
Nec mirum, quam praetulerit Phryx arbiter, a me 
  Si praelata tibi nunc quoque Cypris erit.' 

 
XVIII 

 
 In Almonem Alcippes fastidio mortuum 

 
Dum furit Alcippes forma Nonacrius Almo, 
  Crudeli demum tabe peresus obit, 
Almo capripedi non impar arundine Pani, 
  Quo nullus nymphis gratior Arcas erat. 
Spargite odorato, pastores, flore sepulchrum, 
  Et simul infusum lacque merumque fluat. 
Non iacet ille sub hac (ut vos male creditis) ulmo: 
  In nemus Idalium transtulit alma Venus. 
Hic Veneris pascitque greges, cantatque: canentis 
  Una adstant Charites versibus, adstat Amor. 
Quin etiam hunc Paphii nymphe non ultima coetus 
  Deperit, et parilis fervor utrumque tenet. 
Nimirum felix Almo: modo perfida virgo 
  Aspera saevitiae det documenta suae. 
Pastoris pereat succensa informis amore, 
  Respuat assiduas surdior ille preces. 
Praebeat hinc saevis tam dura exempla puellis, 
  Formosa ut fastus discat habere modum. 

 
XIX 

 
 Acon 

 
Candida nympha olim, et Pani dilecta Lyceo, 
  Crinibus et culto conspicienda sinu, 
Nunc vox, flebilibus quae semper maesta querelis 
  Desertos scopulos deviaque antra colis, 
Salve, Echo officiosa. Tibi sub rupe cavata 
  Ipse ego lanigeri ductor Acon pecoris 
Constituam umbrosum frondenti ex ilice lucum, 
  Molliaque ex hedera serta virente feram. 
Tu levibus allecta modis silvestris avenae 
  Excipis e summo carmina nostra iugo; 
Tu, quoties querimur, duros miserata dolores 
  Nescio quid tristi flebile voce gemis. 
Nec mirum, quod tu lacrimis movearis amantum: 
  Perdidit, infelix, te quoque durus Amor. 
Ah misera, ipsa quidem et strophio subnectis olenti, 
  Et longa molles excolis arte comas. 
Ipse puer cultus, ipse omnes odit amores, 
  Insequiturque vagas per iuga summa feras. 
Quin humiles addis voces, et verba precantis 
  Effugit, atque omnes negligit ille preces. 
Siste gradum, immitis: non te violenta leaena, 
  Non curvo sequitur dente timendus aper, 
Sed quae candenti facie niveisque papillis 
  Vel magno possit nympha placere Iovi. 
Haec aget et celeres tecum per saxa lacaenas, 
  Eque suis tendet retia rara plagis. 
Siste gradum, immitis: et quas nunc tendis ad undas 
  Effuge: causa tuae fons erit ille necis. 
Heu miserande puer, tales ten solvere poenas, 
  Ten decuit tam crudelia fata pati? 
Magna parens, quae cuncta leves producis in auras, 
  Totaque diverso germine picta nites, 
Quae passim arboribus, passim surgentibus herbis 
  Sufficis omnifero larga alimenta sinu, 
Excipe languentem puerum moribundaque membra, 
  Aeternumque tua fac, dea, vivat ope. 
Vivet, et ille vetus Zephyro redeunte quotannis 
  In niveo candor flore perennis erit. 
Tu mecum socias, Echo, coniunge querelas, 
  Et percussa novis fletibus antra sonent. 
Crudelis Telayra, meos quid spernis amores? 
  Quid miseras surda despicis aure preces? 
Hei mihi, nulla ovium tangit me cura mearum, 
  Ex quo me iste tuus, perfida, torret amor. 
It miserum pecus, et seri sub vesperis umbras 
  Per se ipsi redeunt in sua tecta greges. 
Nec mihi iam niveo complent mulctralia lacte, 
  Densaque permisso vellere terga gerunt. 
Quin etiam aucupii studium, quo clarus habebar, 
  Languenti penitus excidit ex animo. 
Ite leves passim silvis impune, volucres: 
  Cuncta novus nostra e mente fugavit amor. 
Otia agunt pedicae, et lento lita vimina visco, 
  In tenebris amites, nexaque lina iacent. 

 
XX 

 
 Damon 

 
Vos mecum e vitreis, nymphae Naucelides, antris, 
Vos mecum viridi paulum considite in herba, 
Atque hoc, quem canimus, dignum concedite carmen. 
Sic vobis patrias circum vernantia ripas 
Prata, neque hibernis nivibus viduata neque aestu, 
Sufficiant varios in serta nitentia flores. 
Quis dolor, o silvae, quae vos, o prata, tenebat 
Maestities; quanto squalebant omnia luctu, 
Cum ferus e gelidis descenderet Alpibus hostis 
Assidue, et Latias in praedam verteret oras? 
Tum (reor) invita creverunt pabula terra, 
Invitae e densis ceciderunt frondibus umbrae. 
Quippe abigi raptas pecudes, passimque videbant 
Pastorum rapidos tectis involvier ignes. 
Ipsi etiam hircipedes Fauni, Satyrique bicornes, 
Ipsae etiam in solos Nymphae fugere recessus, 
Et se se ignotis occultavere latebris. 
Et furor is fines prope iam pervaserat omnes, 
Iamque fugae deerat nobis locus, undique saevos 
Cernere erat latis hostes discurrere campis. 
Nulla usquam tam secretis lustra abdita silvis, 
Nulla aditu est tam difficili, tamque invia rupes, 
Quo non saepe greges subitis incursibus acti 
Fessa reclinarint in nudo corpora saxo. 
Et tamen hinc etiam crebri eiecere tumultus, 
Insuetaeque maris pecudes (miserabile visu), 
Qua pelagi mediis iter intercluditur undis, 
Adriacos videre sinus, et litore curvo, 
Pro viridi cytiso, pro molli graminis herba, 
Et spinis paliuri et acuta carice pastae, 
Potarunt salsas nitidis pro fontibus undas, 
Et saepe irati timuerunt murmura ponti. 
Quod si non novus ex alto demissus Olympo, 
Hanc cladem nostris deus avertisset ab oris, 
Ausoniis esset nullus iam pastor in agris. 
Nos miseri patria extorres, rerum omnium egeni, 
Ah dolor, externas longe erraremus ad urbes. 
Hic nobis dulces saltus, hic pascua nota 
Restituit: 'Tutique,' inquit 'iam pascite tauros: 
Iam solitas tuti collo suspendite avenas, 
Et desueta diu responsent carmina colles.' 
Ergo omnes, veluti et Phoebo Panique, quotannis 
Pastores certis statuent tibi sacra diebus, 
Magne pater, nostrisque diu cantabere silvis. 
Te rupes, te saxa, cavae te, maxime Iuli, 
Convalles, nemorumque frequens iterabit imago. 
At vero in nostris quaecumque in saltibus usquam 
Quercus erit, ut quaeque suos dant tempora flores, 
Semper erit variis ramos innexa coronis, 
Inscriptumque geret felici nomine truncum. 
Tum quoties pastum expellet, pastasve reducet 
Nostrum aliquis pecudes, toties id mente revolvens, 
Ut liceat factum esse tuo, pater optime, ductu, 
Nullus erit, qui non libeat tibi lacte recenti, 
Nullus erit, qui non teneros tibi nutriat agnos. 
Quin audire preces nisi dedignabere agrestes, 
Tu nostra ante deos in vota vocaberis omnes. 
Ipse ego bina tibi solemni altaria ritu 
Et geminos sacra e quercu lauroque virenti 
Vicino lucos Nauceli in litore ponam. 
Hic ripa passim in molli viridante sub umbra, 
Vere novo dum floret ager, dum germinat arbos, 
Dum vario resonant volucrum nemora avia cantu, 
Annua constituam festis convivia ludis. 
Ductores pecudum hic omnes, rurisque coloni 
Contendent iaculo et rapidi certamine cursus, 
Horridaque agresti nudabunt membra palaestra. 
Ipse pecu et tenero victor donabitur haedo. 
Praeterea dulci cantabit harundine Damon 
Carmina, quae puerum docuit Sebetheius Aegon. 
Olim cum procul hinc illis habitaret in oris. 
Scilicet ut quondam Assyrii pastoris amore 
Capta dea, et caelum et fulgentia sidera linquens, 
Omnibus his cari praeferret Adonidis ignes. 
Fortunate puer, tecum formosa Dione 
Una tondet oves, una ad mulctralia ducit, 
Atque immunda premit caelestibus ubera palmis. 
Dum te complexu teneat, non illa recusat 
Tecum inter pecudes vili requiescere culmo. 
At Mars ipse deae cura tabescit inani. 
Fortunate puer, mediis pecus errat in agris: 
Tu, viridi deiectus in umbra, aut carmina cantas, 
Aut posita in Veneris gremio cervice recumbis. 
Illa tibi amplexus molles, illa oscula iungit, 
Caraque odoratis exornat tempora sertis. 
Sed tu nimirum, sed felix tu quoque, Damon, 
Cui licuit toties Aegonem audire canentem, 
Divinique senis sacros ediscere cantus. 
Quod mihi, magne pater, divum si fata dedissent, 
O quales tibi cantaret mea fistula laudes! 
Et quodcumque tamen felix concedet Apollo, 
Hoc te unum canet, hoc uni tibi serviet omne. 
Nec quidquam magis optarim, quam digna triumphis 
Posse tuis, videorque canens tua maxima facta, 
Inferior nullo, non ipso Aegone futurus. 
Ipse suo certet mecum si carmine Daphnis, 
Ipse suo Daphnis cum carmine victus abibit. 
Interea, agrestis dignatus sibila cannae, 
Dexter ades nobis, et quae facis, otia serva. 

 
XXI 

 
 De Cupidine et Hyella 

 
Florentes dum forte vagans mea Hyella per hortos 
  Texit odoratis lilia cana rosis, 
Ecce rosas inter latitantem invenit Amorem 
  Et simul annexis floribus implicuit. 
Luctatur primo, et contra nitentibus alis 
  Indomitus tentat solvere vincla puer. 
Mox ubi lacteolas et dignas matre papillas 
  Vidit, et ora ipsos nata movere deos, 
Impositosque comae ambrosios ut sensit odores, 
  Quosque legit diti messe beatus Arabs: 
'I,' dixit 'mea, quaere novum tibi, mater, Amorem; 
  Imperio sedes haec erit apta meo.' 

 
XXII 

 
 Ad Noctem 

 
Nox bona, quae tacitis terras amplexa tenebris 
  Dulcia iucundae furta tegis Veneris, 
Dum propero in carae amplexus et mollia Hyellae 
  Oscula, tu nostrae sis comes una viae. 
Neve aliquis nostros possit deprendere amores, 
  Aera coge atras densius in nebulas. 
Gaudia qui credit cuiquam sua, dignus ut unquam 
  Dicier illius nulla puella velit. 
Non sola occultanda cavis sunt orgia cistis, 
  Solave Eleusinae sacra silenda deae. 
Ipse etiam sua celari vult furta Cupido, 
  Saepius et poenas garrula lingua dedit. 
Una meos, quos et miserata est, novit amores, 
  Officiis nutrix cognita fida suis: 
Haec quae me foribus vigilans expectat in ipsis, 
  Inque sinum dominae sedula ducit anus. 
Hanc praeter, tu sancta, latent qua cuncta silentque, 
  Tu, dea, sis flammae conscia sola meae, 
Quaeque libens adstat nostrorum testis amorum 
  Nobiscum tota nocte lucerna vigil. 

 
XXIII 

 
 Laurus 

 
Oppositae obstabant nostris prius auctibus aedes, 
  Nec nos caelum ulla, solve iuvabat ope: 
Disiectis herus his, solemque admisit, et aura 
  Concessit nobis liberiore frui. 
Hinc nos in tenues certatim tollimur auras, 
  Ornamurque novae frondis honore caput. 
At tibi, cui sacris Musarum et Apollinis umbris 
  Extructas libuit posthabuisse domos, 
Perpetuo similes nostris sint frondibus anni, 
  Nobiscum augescant et tibi cuncta bona. 

 
XXIV 

 
 De Pythagorae Simulacro 

 
Quem toties vixisse anima redeunte renatum 
  Mutato fama est corpore Pythagoram, 
Cerne iterum ut docti caelo generatus Asylae 
  Vivat, ut antiquum servet in ore decus. 
Dignum aliquid certe volvit: sic fronte severa est, 
  Sic in se magno pectore totus abit. 
Posset et ille altos animi depromere sensus, 
  Sed veteri obstrictus religione silet. 

 
XXV 

 
 Veris Descriptio, Ad Turrium 

 
Iam tristi canos glacie concreta capillos 
  Afflatu tepidi fugit hiems Zephyri. 
Iam nitidum os ver molle auras in luminis audet 
  Proferre, et teneros ferre per arva pedes; 
Tempora diversis tollens halantia sertis 
  Purpureo matris Chloridos e gremio, 
Summittit varios tellus fecunda colores, 
  Convertit molles quo puer ipse gradus; 
Et passim, quacumque vagos deflectit ocellos, 
  Diffugiunt toto nubila cuncta polo. 
It prope, et incutiens blandas in pectore flammas, 
  Omnia iucundo accendit amore Venus. 
Quam circum vario texunt e flore coronas 
  Perfusae Assyrio rore comam Charites. 
Hinc atque hinc mille aligeri pueri assultantes 
  Coniciunt certa spicula acuta manu. 
Concipiunt dulces animalia cuncta calores, 
  Persultantque vagi pabula laeta greges. 
Ipse suam de colle canens Amaryllida pastor 
  Pascentes tenui carmine mulcet oves, 
Percussaeque nova dulcedine corda volucres 
  Dant laetos passim per nemora alta sonos. 
Sola gemit, ramoque sedens miserabilis alto 
  Absumptum mater Thracia plorat Itym. 
Di bene, quod nostrae tam longe a finibus orae 
  Exactum hoc dira est in regione scelus. 
Heu puer infelix, matri dum bracchia tendit 
  Assueto cupiens se implicuisse sinu, 
Illa ferox animi, caecoque agitata furore 
  Avulsum duro diripit ense caput. 
Quid facis, ah demens? Ferro quem perdis iniquo, 
  Is lac dulce tuis hausit ab uberibus. 
Huic tu longinquam votis optare senectam, 
  Huic solita es teneras dicere blanditias. 
Heu miserum, genitor nati infelixque sepulcrum, 
  Ut tibi nunc toto pectore sensus abit, 
Infandae nosti cum coniugis impia facta 
  Atque epulas mensis tristibus appositas! 
Nempe furis, strictoque ruis violentior ense, 
  Sed sublata alis effugit illa novis. 
Perpetuum fleat, ut merita est, longisque querelis 
  Antiqui poenas persoluat sceleris. 
Nos, Turri, dum florifero vere omnia rident, 
  Spirat et e summis gratior aura iugis, 
Nos hic, qua nitida pellucens rivulus unda 
  Labitur et leni murmure dulce sonat, 
Cantemus molles formosae Amathusidos ignes, 
  Quidque ferox arcu, quid face possit Amor. 
Armenias domat hic tigres, saevasque leaenas; 
  Eripit hic summo, cum libet, arma Iovi. 
Hoc duce pallentes umbras Oeagrius Orpheus, 
  Tristiaque horrendi limina regis adit, 
Nec timuit saevaeve Hecates immania monstra, 
  Armatasve atris Eumenidas facibus. 
Hoc cogente, omni cum pectore consternatus 
  Abrupto nollet vivere coniugio. 
Paulatim Eurydices veterumque oblitus amorum, 
  In Calaim tota mente Boreiadem 
Exarsit, penitusque insano perditus igne 
  Sensit ferventes intima ad ossa faces. 
Formose o Calai, pulchrae genus Orythiae, 
  Te virides silvae, te cava saxa sonant. 
In te suspirat, solum te cogitat Orpheus, 
  Per te sollicito nulla quies animo est. 

 
XXVI 

 
 Ad Gelliam rusticantem 

 
Dum te blanda tenent aestivas rura per umbras, 
  Deliciis nimium rura beata tuis, 
Ecqua tui, mea lux, tangit te cura poetae, 
  An meus e toto pectore cessit amor? 
Cessit amor certe, soliti cessere calores: 
  Absentis meminit nulla puella viri. 
Non ita concussae versantur in arbore frondes, 
  Cum gravis adversum verberat aura nemus, 
Quam facile instabilem permutat femina mentem, 
  Exclusus queritur, qui modo carus erat. 
Non sic Penelope, non sic Capaneia coniunx 
  Antiqui meruit temporis esse decus. 
Altera defuncti maerens ad busta mariti, 
  Noluit abrepto vivere sola viro. 
Altera bis denos potuit durare per annos, 
  Dum cupidos cauta detinet arte procos. 
Femina nunc varias tantum connectere fraudes 
  Novit, et in nulla certa manere fide. 
Quid queror haec demens? Durae procul ite querelae, 
  Ite: decent tristes tristia verba viros. 
Laetus ego: hos neque enim sequitur mea Gallia mores, 
  Mutare incertos nec solet illa toros. 
Quin et mansit amor, soliti mansere calores: 
  Absentis meminit nostra puella viri. 
Multa tamen timeo: tu multa ignosce timenti. 
  Hei mihi, pars nostro nulla timore vacat. 
Ah quoties vereor, dum picta per arva vagaris, 
  Dum rutilae texis florida serta comae, 
Ne ruat e summis in te Saturnius astris, 
  Sisve alii cuivis grata rapina deo. 
Pressit Amymonen mediis Neptunus in arvis, 
  Dum premeret summum virginis urna caput. 
In mediis Io campis perpessa Tonantem est, 
  Horridaque hirsuta cornua fronte tulit. 
Hinc quoque Tartareo raptam Deoida curru 
  Abstulit infernus in sua regna pater. 
Sidonis errabat nitidos Europa per agros, 
  Cum medium ficto per mare vecta bove est. 
Non tamen hos tantum causantur prata timores: 
  Hei mihi quam multos dat quoque silva metus. 
Hic habitant Satyrique, et agrestia numina Panes, 
  Et timor errantum Faunus Hamadryadum. 
Hic versa in virides Daphne Peneia frondes, 
  Hic fera mutato Parrhasis ore fuit. 
Hic et semicaper spreta Nonacrius Aegla 
  Arcadicae forma virginis incaluit. 
Quod si tecum isdem pariter versarer in arvis, 
  Et domus unanimes clauderet una duos, 
Non ego caelicolum fraudes, non furta timerem: 
  Undique me socio, Gellia, tuta fores. 
Si versa est Daphne, Sicula Proserpina ab Aetna 
  Si vecta est Stygiis in nova regna rotis, 
Quid mirum? Facile est deceptas fraude puellas 
  Fallere, nullius quas tueatur amor. 
Ipse ego perpetuo tecum mea vita manerem: 
  Sic possem nullos extimuisse deos. 
Saepe pererrabat tacitos Atalanta recessus: 
  Tuta tamen fido Mimalione fuit. 
Cingeret obsessos seu curva indagine colles, 
  Seu cuperet saevas comminus ire feras, 
Haerebat lateri semper comes ille, nec unquam 
  A domina lato longius ungue fuit. 
Ergo huic non summi fraudes nocuere Tonantis, 
  Inque suo nullos sensit amore dolos. 
Sic ego per silvas tecum et per prata vagarer: 
  Grata essent sine te gaudia nulla mihi. 
Nunc pariter nitida recubare iuvaret in umbra, 
  Et capere in viridi somnia grata toro. 
Nunc pariter nuda fontes invadere sura, 
  Torrida dum siccus finderet arva canis. 
Saepius in silvis lepores captare fugaces, 
  Et volucres fictis fallere carminibus. 
Saepius in denso convicia dicere luco, 
  Et madidas verno flore ligare comas. 
Saepius umbroso choreas ductare sub antro, 
  Cum daret agrestes tibia pulsa sonos. 
Ah quoties tales inter, mea Gellia, lusus 
  Inicerem cupidas in tua colla manus, 
Dulciaque e roseis furarer basia labris, 
  Basia mi cunctis anteferenda bonis. 
O niveam, siqua haec referet mihi gaudia, lucem! 
  Gratior optatis non erit ulla meis. 
Semper Erythreis signabitur illa lapillis: 
  Semper erit sacros inter habenda dies. 
Nunc, quoniam tecum me non licet esse, caveto 
  Mutuus extincto ne cadet igne calor. 

 
XXVII 

 
 Iolas 

 
Pascite, oves, teneras herbas per pabula laeta, 
Pascite, nec plenis ignavae parcite campis: 
Quantum vos tota minuetis luce, refectum 
Fecundo tantum per noctem rore resurget: 
Hinc dulci distenta tumescent ubera lacte, 
Sufficientque simul fiscellae et mollibus agnis. 
Tu vero vigil atque canum fortissime Teucon, 
Dum pascent illae late per prata, luporum 
Incursus subitos saevasque averte rapinas. 
Interea hic ego muscoso prostratus in antro 
Ipse meos solus mecum meditabor amores, 
Atque animi curas dulci solabor avena. 
  O formosa Amarylli, nihil te absente videtur 
Dulce mihi: nunc et nitido vere omnia rident, 
Et vario resonant volucrum nemora avia cantu; 
Exultim virides ludunt armenta per herbas, 
Lascivique agni, infirmisque artubus haedi 
Cornigeras matres per florida prata sequuntur. 
Non tamen ista magis sine te mihi laeta videntur, 
Quam si tristis hiems, nimbisque rigentibus horrens 
Agglomeret gelido canas Aquilone pruinas. 
Dulce apibus flores, rivi sitientibus herbis, 
Gramen ovi, caprae cytisus, Amaryllis Iolae. 
Non ego opes mihi, non cursu praevertere ventos 
Optarim magis, aut pecoris quodcumque per orbem est, 
Quam te, Amarylli, meis vinctam retinere lacertis, 
Et tecum has inter vitam deducere silvas. 
Est mihi praeruptis ingens sub rupibus antrum, 
Quod croceis hederae circum sparsere corymbis, 
Vestibulumque ipsum silvestris obumbrat oliva: 
Hanc prope fons, lapide effusus qui desilit alto, 
Defertur rauco per levia saxa susurro. 
Hinc late licet immensi vasta aequora ponti 
Despicere, et longe venientes cernere fluctus. 
Hoc mecum simul incoleres, Amarylli, simulque 
Mecum ageres primo pecudes in pascua sole, 
Mecum abeunte die pecudes cava in antra vocares. 
Saepe etiam denso in nemore aut convalle virenti 
Dum tenue arguta modularer harundine carmen, 
Tu mecum ipsa esses simul, astaresque canenti, 
Quin et nunc pariter caneres, nunc dulcia nostro 
Basiaque et veneris misceres gaudia cantu. 
O solum hoc, superi, misero concedite amanti! 
Tum licet et rapiantur oves, rapiantur et agni, 
Ipse tamen Croeso mihi ditior esse videbor. 
Mollibus in pratis Lycidae post Daphnidis hortos, 
Purpureos flores texenda in serta legebas, 
Cum te, succincta tunica fusisque capillis, 
Et vidi simul, et totis simul ossibus arsi. 
Pone sequebatur Gorge soror, et tamen audax 
Accessi, sumque ipse meos tibi fassus amores. 
Risisti, et sertum, nitida quod fronte gerebas, 
Tamquam ex se cecidisset humi, iecisti, abiensque 
Liquisti, advertens collegi protinus ipse: 
Servavique, et adhuc tamquam tua munera servo. 
Et quamvis dudum foliis languentibus aret, 
Non tamen est serto quidquam mihi carius illo. 
Ex illo, semperque fui tibi deditus uni, 
Pulchraque nulla meis oculis te praeter habetur. 
Saepe mihi Alcippe vicina et munera misit, 
Et dixit: 'Formose puer, quae munera mittit, 
Mittit et ipsum animum: tu et munera suscipe, et illum.' 
Sed potius, Amarylli, alio quam tangar amore, 
Sudabunt humiles flaventia mella genistae 
Et molles violae dura nascentur in orno, 
Incultique ferent candentia lilia vepres, 
Et maestis ululae cedet philomela querelis. 
Quantum ver formosum hieme est iucundius atra, 
Quantum mite pirum sorbis est dulcius ipsis, 
Quantum hirsuta capella suo setosior haedo, 
Quantum nocturnis obscuri vesperis umbris 
Puniceo exsurgens aurora nitentior ortu est: 
Tantum, Amarylli, aliis mihi carior ipsa puellis. 
Hae testes mihi sunt silvae, vicinaque silvis 
Populus haec, cuius tale est in cortice carmen: 
'Vellera cum setis aries mutarit, et hircus 
Velleribus setas, Amaryllida linquet Iolas.' 
Sed nos dum longum canimus, iam roscida luna 
Apparet caelo, et rapidus deferbuit ardor 
Demerso iam sole: tamen miser ardet Iolas. 
Nimirum nostros nequeunt lenire calores 
Nec quaecumque rigent Ripheo in monte pruinae, 
Nec quaecumque simul gelido durantur in Hebro: 
Fors tamen hos illa ipsa, potest quae sola, levabit. 
Sperando interea duros solabimur ignes, 
At vos, ne sero dum nox insurgit Olympo, 
Praesidio umbrarum fretus malus ingruat hostis, 
Iam pasti secura, greges, in ovilia abite. 

 
XXVIII 

 
 Imaginem sui Hyellae mittit 

 
Quam tibi nunc Iani donamus, Hyella, calendis, 
  Exprimit haec vultus parva tabella meos. 
Nulla fuit cuiquam similis mage: pallet imago, 
  Assiduus nostro pallor in ore sedet. 
Est excors, sine corde et ego, quod pectore nostro 
  Ipse Amor ereptum sub tua iura dedit. 
Non loquitur, mihi sic tua cum datur ora tueri, 
  Torpet nescio quo lingua retenta metu. 
Unum dissimile est nobis: felicior uno est, 
  Tam saeva quod non uritur illa face. 
Quod si etiam uretur, tuo enim sub lumine quidquam 
  Illaesum flammis non licet ire tuis, 
Non ut ego assiduo infelix torrebitur igne: 
  In cinerem primo corruet illa foco. 

 
XXIX 

 
 Ad somnum 

 
Beate somne, nocte qui hesterna mihi 
  Tot attulisti gaudia, 
Utinam deorum rector ille caelitum 
  Te e coetu eorum miserit, 
Quae saepius mortalibus vera assolent 
  Mitti futuri nuntia. 
Tu, quae furenti surdior freto meas 
  Superba contemnit preces, 
Facilem Neaeram praebuisti: quin mihi 
  Mille obtulit sponte oscula, 
Oscula, quae Hymetti dulciora sint favis, 
  Quae suaviora nectare. 
Vere beate somne, quod si saepius 
  His, dive, me afficias bonis, 
Felicior caelestibus deis ero, 
  Summo nec inferior Iove. 
At tu, proterva, quolibet fuge, eripe 
  Complexibus te te meis: 
Si somnus iste me frequens reviserit, 
  Tenebo te, invitam licet. 
Quin dura sis, sis quamlibet ferox: eris 
  Et mitis, et facilis tamen. 

 
XXX 

 
 Ad Canalem et Bembum 

 
Canale optime, tuque Bembe, nostri 
Amantissimi utrique, amati utrique 
A me non minus atque utrique ocelli, 
Quid rerum geritis? Valetis? Atque 
Absentis memores sodalis estis? 
Quid vestrae faciunt bonae Camenae? 
Scripseruntne aliquid novi meum post 
Discessum? Puto: namque quicquid oti 
Per vestras datur occupationes, 
Id vos in studiis bonis locatis. 
Ad me mittite siquid edidistis, 
Oro, nec socium bonum negate 
Vestri participem leporis esse. 
Sed quid cum Venere ipsa, amoribusque 
Quam vobis bene convenit? Caletis? 
Amatisne? Dei deaeque faxint 
Et feliciter et bene ipsi ametis, 
Quamque ego leviusque, leniusque. 
Heu heu me miserum, mei sodales, 
Quam saevo teneor furore! Quam mi 
Totus, quam gravis incubat Cupido! 
Non quod non amer: intimis medullis 
Ardet me mea Hyella, perditeque, 
Quantum quid pote perditissimum esse. 
Verum hoc me excruciat magis: potiri 
Mea nam vetitum mihi puella. 
Quod si quando licet, nihil levatur, 
Sed ferus magis excitatur ardor. 
Nam cum nec saturum recedat inde 
Cor mi, nec furor expleatur unquam 
Caris basiolis papillulisque, 
Atque his, qui miserum necant, ocellis, 
Augescit magis, et magis. quid heu heu 
Adverso paterer deo atque iniquo, 
Si haec incommoda sunt secundo amore? 

 
XXXI 

 
 In Vancium vicum Patavinum amoenissimum 

 
Blanda o Naiadum cohors sororum, 
Quae Vanci nitido latetis amne, 
Fusae colla decentibus capillis, 
Quos large ambrosii rigant liquores, 
Comptae et carbaseo sinus amictu, 
Exite e liquidis simul latebris, 
In vestros simul hic adeste lusus, 
Quos large Zephyro favente tellus 
Vernos florida suggerit per agros. 
En scandentibus hinc et hinc flagellis 
Per flavas salicum comas pererrans 
Vitis pampineas ministrat umbras, 
Per quas sibila murmurantis aurae 
Iucundum tenero strepunt susurro. 
Hic gemmantibus hinc et hinc rosetis 
Cultas texere vos licet coronas, 
Et passim simul omnium colorum 
Lectos in calathis referre flores. 
Queis comptas pariter comas revinctae, 
Queis sparsae teretes simul papillas, 
Ductetis pariter choros licentes, 
Ductetis hilares simul choreas. 
Sed quid splendidius nitescit aer? 
Quid fragrantius huc feruntur aurae? 
Rident omnia, et aere in sereno 
Spirarunt Cyprii, Syrique odores. 
Agnosco. Resonis strepunt querelis 
Olores Paphii, Cupidinumque 
Concussae ex humero sonant pharetrae. 
Ad flores properat suos Dione. 
Nunc vos Vanciades simul sorores 
Instaurate choros licentiores. 
Et novae Venerem < decent > choreae, 
Et chori Venerem licentiores. 
Huc mitis, dea, mitiorque semper 
Adsis muneribus benigna nostris, 
Quae versis tibi fundimus quasillis, 
Quae pictis tibi teximus coronis. 
Incultis, face, Vancium rosetis 
Paestum vincere, floridumque Tibur. 
Haec non bruma rigens, calorque laedat, 
Haec non flamina pestilentis Austri; 
Sed semper tibi cultius nitescant, 
Sed semper genitalibus Favoni 
Tua in munera mulceantur auris. 

 
XXXII 

 
 In Hyellae ocellos 

 
Quamvis te peream aeque, Hyella, totam, 
Nec pars sit, mea lux, tui ulla, quae me 
Saevo non penitus perurat igne, 
Fulgentes tamen illi, amabilesque 
Illi, sideribus pares ocelli 
Nostri maxima causa sunt furoris. 
O cari nimis, o benigna ocelli, 
O dulci mihi melle dulciores, 
Quando vos misero mihi licebit 
Usque ad millia millies trecenta, 
Aut ultra haec etiam, suaviari? 
Di, concedite mi hoc misello amanti; 
Dein nil grave perpeti recuso: 
Quin et si peream, lubens peribo. 

 
XXXIII 

 
 Ad Hyellam 

 
Dispeream nisi tu vita mihi carior ipsa, 
  Atque anima, atque oculis es, mea Hyella, meis. 
Dispeream nisi ego vita tibi carior ipsa, 
  Atque anima, atque oculis sum, mea Hyella, tuis. 
Nec satis hoc: vellem pote quicquam his esset haberi 
  Carius, ut posses carior esse mihi. 
Tu quoque idem velles, pote quicquam his esset haberi 
  Carius, ut possem carior esse tibi. 
Di, facite haec longos concordia duret in annos, 
  Tamque bonos mutent saecula nulla animos. 

 
XXXIV 

 
 Hymnus in Gabrielem Archangelum 

 
Iam caeli reserat fores 
  Aurato e thalamo exiens 
  Mater Memnonis, et diem 
  Laeto provocat ore. 
Nos te maxime maximi 
  Minister canimus Patris, 
  Quo nullus, qui hominum genus 
  Tam praesens iuvet, usquam est. 
Tu, nostras celer ad preces, 
  Aures protinus ad deum has 
  Defers, nec tenues sinis 
  Evanescere in auras. 
Tu, dum fers nova nuntia 
  Virgini aetherio Patri 
  Dilectae, quibus indicas 
  Magni vota Tonantis, 
Nobis fers nova nuntia, 
  Quis, e faucibus impii 
  Erepti hostis, in aurea 
  Caeli templa vocamur. 
Adsis, o bone, et in dies 
  Semper nos propius iuva, 
  Nec patrocinio tuo 
  Unquam mitte tueri. 

 
XXXV 

 
 De Patavio a militibus vastata 

 
Urbs, quam vetusto vectus ab Ilio 
  Post fata Troum tristia, post graves 
  Tot patriae exhaustos iniquo 
  Tempore, tot pelago labores, 
Ducente demum Pallade, qua rapax 
  Cultos per agros Medoacus fluit, 
  Dis fretus Antenor secundis 
  Condidit, Euganeis in oris; 
Tu, nuper < et > flos et decus urbium, 
  Quascumque tellus Itala continet, 
  Magnas tot artes, tot virorum 
  Ingenia, et studia una alebas. 
Te septicornis Danubii accola, 
  Te fulva potant flumina qui Tagi, 
  Longeque semoti Britanni 
  Cultum animi ad capiendum adibant. 
At nunc, acerbi heu saeva necessitas 
  Fati, severas ut pateris vices! 
  Ut te ipse vastatem vel hosti 
  Conspicio miserandam iniquo! 
Quid culta tot pomaria conquerar? 
  Tot pulchra flammis hausta suburbia? 
  Quid glande deturbata ahena 
  Moenia, praecipitemque saevi 
Mavortis iram, bellaque persequar 
  Horrenda? Squammis ille adamantinis, 
  Ferroque consertam rigenti 
  Induerat chlamydem trilicem. 
Fremensque, et atrum letifera manu 
  Telum coruscans, secum odia, et necis 
  Contemptum, et insanos tumultus, 
  Secum animos, rabiemque agebat. 
Ille urbe ab imis sedibus eruta 
  Implesset omnes funeribus domos, 
  Non ille vel sexu, vel ullo 
  Efferus abstinuisset aevo. 

 
XXXVI 

 
 Ad Bembium 

 
Qui modo ingentes animo parabam, 
  Bembe, bellorum strepitusque et arma 
  Scribere, hoc vix exiguo male audax 
   carmine serpo. 
Nempe Amor magnos violentus ausus 
  Fregit iratus: velut hic Tonantem 
  Cogit et fulmen trifidum rubenti 
   ponere dextra. 
Sic eat, fors et sua laus sequetur 
  Candidae vultus Lalages canentem et 
  Purius claro radiantis astro 
   frontis honores. 
Nota Lesboae lyra blanda Sapphus, 
  Notus Alcaei Lycus, altiori 
  Scripserit quamvis animosum Homerus 
   pectine Achillem. 
XXXVII 

 
 In Auroram 

 
Dia Tithoni senioris uxor, 
  Quae diem vultu radiante pandis, 
  Cum genas effers roseas rubenti 
   praevia soli, 
Roscidos ut nunc per agros vagari 
  Sub tuo adventu iuvat, et recentis, 
  Quae tuos semper comitantur axes, 
   excipere auras. 
Sicca iam saevus calor uret arva, 
  Iam vagi aurarum levium silescent 
  Spiritus, iam sol rapidus furentes 
   exeret ignes. 
Dum licet, laeti simul ite, amantes, 
  Dum licet, molles pariter puellae 
  Ite, flaventes vario capillos 
   nectite serto. 
Nunc simul telis positis Amores 
  Matris haerentes lateri et decentes 
  Gratiae plenos referunt resecto 
   flore quasillos. 
Per feros saltus, per iniqua lustra, 
  Undique occultas agitans latebras, 
  Fertur, et silvas varia ferarum 
   strage cruentat 
Clara Latonae soboles: nitenti 
  Huic comae in nodum religantur auro, 
  Pendet aurata ex humeris pharetra: 
   pendet et arcus. 
Circum eunt nymphae simul: illa cursu 
  Gaudet effusos agitare cervos, 
  Hanc iuvat certis iaculis fugaces 
   figere lyncas. 
Nunc ab umbroso simul esculeto 
  Daulias late queritur, querelas 
  Consonum circa nemus et iocosa 
   reddit imago. 

 
XXXVIII 

 
 De Hyella 

 
Nil tecum mihi iam Phoebe est, nil Nox mihi tecum, 
  A vobis non est noxve, diesve mihi. 
Quantum ad me, ut libet auricomo Sol igneus axe 
  Exeat Eoae Tethyos e gremio, 
Ut libet, inducat tacitas Nox atra tenebras: 
  Fert mihi noctem oculis, fert mihi Hyella diem. 
Nam quoties a me nitidos avertit ocellos, 
  Ipsa in luce etiam nox tenebrosa premit. 
At quoties in me nitidos convertit ocellos, 
  Candida et in media fit mihi nocte dies. 

 
XXXIX 

 
 De Menalca 

 
Iverat ad Phylirem media de nocte Menalcas, 
  Posset ut ad patrios mane redire greges. 
Iamque fores lento religatas vimine pressa 
  Suspensis manibus solverat ille anima. 
Prospectansque oculis < semiaperta > per ostia, limen 
  Protenso poterat transiliisse pede, 
Cum sensere canes; quo murmure victus, ut ira 
  Ardebat, tales iecit in astra sonos: 
'Cinge triumphali, puer o, tua tempora lauro, 
  Qui redis ad patrios tutus, ut ante, greges.' 

 
XL 

 
 De Lodovico Pannoniae rege 

 
Danubii ad ripas primo rex flore iuventae, 
  Caesus pro patria, cum patria hic iaceo. 
Nec queror, immiti quod sim prostratus ab hoste, 
  Sed quod me reges deseruere pii, 
Qui, dum alia ex aliis inter se proelia miscent, 
  Et me et se rabidis hostibus obiciunt. 

 
XLI 

 
 Ad Venerem ut pertinacem Lalagem molliat 

 
Diva, quae has caeli generatim in auras 
  Cuncta producis, cupidumque amorem 
  Undique infundens, facis ut perenne 
   saecla propagent; 
Qua nihil laetum sine, amabile est nil 
  Nilque iucundum, sine qua nec ipsae 
  Gratae erunt cuiquam Charites, nec ipsa 
   blanda voluptas; 
Dum tibi laetus reparatur orbis, 
  Dum per herbosos pecus omne campos 
  Vim tuam sentit, tibi plaudit omnis, 
   diva, volucris; 
Dum nihil, quamvis rigidum, feroxque est, 
  Ossibus quod non penitus sub imis 
  Sit tua tactum face, quod tuos non 
   sentiat ignes, 
Una erit flammarum et amoris expers? 
  Una secura his Lalage resistet? 
  Tange age ultrici, dea, pertinacem 
   tange flagello. 
Quod si ita tanges, fera ut obstinatum 
  Applicet nostris animum querelis, 
  Nec preces ultra miseras superba 
   negligat aure, 
Conseram laetam tibi, diva, myrtum, 
  Vancius qua se rosifer revolvit: 
  Hanc mero supplex, niveo et rigabo 
   lacte quotannis. 
Hanc et immistae pueris puellae 
  Circum agent laetas pariter choreas, 
  Teque prima unam, simul ultima unam 
   voce canent te. 
Te canent unam, volucremque natum 
  Qui ferox, duro et similis parenti, 
  Acer et flamma est, et agente certum 
   cuspide vulnus. 
Spargam odoratas violas rosasque 
  Ipse ego, votique reus secabo 
  Grata torquatae ante tuas columbae 
   guttura flammas. 

 
XLII 

 
 De imagine sui armata 

 
Quid magis adversum bello est, bellique tumultu, 
  Quam Venus? Ad teneros aptior illa iocos. 
Et tamen armatam hanc magni pinxere Lacones, 
  Imbellique data est bellica parma deae. 
Quippe erat id signum forti Lacedaemone natum 
  Saepe et femineum bella decere genus. 
Sic quoque, non quod sim pugna versatus in ulla, 
  Haec humeris pictor induit arma meis, 
Verum hoc quod bello, hoc patriae quod tempore iniquo, 
  Ferre vel imbellem quemlibet arma decet. 

 
XLIII 

 
 In obitum Borgetti catuli 

 
Borgettus lepidus catellus ille, 
Cuius blanditias proterviores 
Et lusus herus ipse tantum amabat, 
Quantum tale aliquid potest amari. 
Nec mirum: dominum suum ipse norat, 
Caram bima velut puella matrem, 
Et nunc illius in sinu latebat, 
Nunc blande assiliebat huc et illuc 
Ludens, atque avido appetebat ore. 
Erectis modo cruribus, bipesque, 
Mensae astabat herili, heroque ab ipso 
Latratu tenero cibum petebat. 
Nunc raptus rapido maloque fato, 
Ad manes abiit tenebricosos. 
Miselle o canis, o miser catelle, 
Nigras parvulus ut timebis umbras! 
Ut saepe et dominum tuum requires! 
Cui pro deliciis, iocisque longum 
Heu desiderium tui relinquis. 

 
XLIV 

 
 Genethliacon pueri nobilis 

 
Vos mihi nunc magnos partus ortusque beatos 
Felicis pueri, quo pinguia culta vetusti 
Naonis exultant, quo Carnia tota superbit, 
Dicite, Pierides. Vos illum e matre cadentem 
Excepstisque sinu et vestris fovistis in ulnis 
Et teneram molli cinxistis baccare frontem. 
Nec vero vos tantum has accessistis ad oras, 
Nec solae venistis ad haec vos munera, Musae: 
Affuit ipsa etiam pariter, spargensque salubres 
Pyxidos arcanae succos, partusque dolores 
Leniit et matrem fetu Lucina levavit. 
Affuit Idalio veniens e colle Dione, 
Nectare odorato crines perfusa fluentes, 
Assuetaeque leves Charites ductare choreas. 
Hae simul ambrosia puerum lavere liquenti, 
Et parvas tenui cunas stravere ligustro. 
Venit et undifluis properans Naucelus ab antris, 
Quem prope caeruleo e fluctu formosa Metune 
Ibat: eos circum violasque rosasque rubentes 
Vimineis nymphae calathis et serta ferebant 
Purpureo e narcisso, eque auricomo chrysantho. 
Quae postquam totas passim sparsere per aedes, 
Iucundoque domus late fragravit odore, 
Protinus ecce Iovis magni de limine Parcae, 
Antiquae Parcae, niveo queis corpore amictu, 
Canaque Chaonia velantur tempora quercu. 
Hae postquam et matrem complexae et fronte serena 
Oscula iunxerunt parvo felicia nato, 
Candida versato torquentes vellera fuso, 
Fatidico tales funderunt pectore voces: 
'O fausto nimium caelo divisque benignis 
Nate puer, cresce, et dulces solare parentes, 
Et fatis laetare tuis. Tuque, optima mater, 
Tuque, boni genitor pueri, quos omine dextro 
Castus hymen quondam thalamo sociavit in uno, 
Accipite haec laetis animis, neu posse moveri 
Credite quae vero concordes ore canemus. 
Qualis in aprico se tollit amaracus horto, 
Quam studio solers omni formosa puella 
Ipsa suos alit in lusus et lenibus undis 
Irrigat, illa leves paulatim surgit in auras 
Pulchrior et dulcem late diffundit odorem; 
Sic puer augescens primo se toilet in aevo, 
Nec se quisquam illi formoso conferet ore. 
Mox ubi iam validus teneris excesserit annis, 
Tunc illum sacras artes doctaeque docebunt 
Aonides princepsque chori formosus Apollo, 
Illi et divini latices Aganippidos undae 
Et virides Haemi saltus Pindique patebunt. 
Mars quoque bellipotens simul, et Tritonia virgo 
Muneribus bellorum et saevis instruet armis. 
Doctior haud illo quisquam seu cominus ense, 
Seu sit opus valida concurrere longius hasta, 
Sive inflectere equum, atque arctis compescere habenis, 
Seu libeat laxare et aperto currere campo. 
O quoties medio ferventem in turbine belli 
Conversae fugient acies, at percitus ille 
Obvia quaeque metet infesto corpora ferro. 
Non secus ac praeceps hiberno flumine torrens, 
Cum tumidus late ac pluviis hiemalibus auctus 
Proruit adversas insano vortice silvas, 
Obstantesque trahit ripas, camposque per omnes 
Cum sonitu ruit, et rapido rotat omnia fluctu. 
Fortunate puer, numquam non victor in hostem 
Bella geres, magnique aequabis facta parentis. 
Ille olim magnos Gallorum stravit acervos, 
Italaque hostili manarunt arva cruore, 
Tum, cum caesa virum serpens per corpora Lyris 
Aequoreas cursum vix tandem invenit in undas. 
Ille idem, gelida cum gens immanis ab Arcto 
Ausonios passim se se effudisset in agros, 
Audaces animos ingenti strage repressit, 
Alpinasque nives Germano sanguine tinxit. 
Nunc quoque fallaces abrupto foedere Gallos 
In Latios iterum fines praedamque ruentes 
Proteret, et victos (divinis credite Parcis) 
Italia expellet, caeloque aequabit honores. 
At tu, siqua tuo restabunt bella parenti, 
Ausoniam infenso nec dum pacarit ab hoste, 
Ipse tua fidens animi virtute subibis 
Haec primum, mox externas egressus in oras 
Implebis totum factis audacibus orbem. 
Te duce, et Ausoniae rursum rediviva resurget 
Gloria, et antiquum late victricibus armis 
Reddetur Latio imperium. Tua signa timebunt 
Una omnes passim populi, quaque incidit alto 
Aequore et Oceano ferventes abluit axes, 
Quaque coloratis effert se Phoebus ab Indis. 
Tum demum placida contentus pace quiesces, 
Saevaque mitescet posito discordia ferro. 
Aurea tum veniet saeclis melioribus aetas, 
Felicesque anni, et Saturnia regna redibunt; 
Tum Pax alma colet terras, Astreaque virgo, 
Immersumque gemet Stygio scelus omne baratro. 
Felices, qui tam laeto nascentur in aevo. 
Tu vero, ante alias superis gratissima tellus, 
Quam tanto divum genitor dignatur alumno, 
Tu nitidas passim fruges arbustaque laeta, 
Sponte tua nulloque hominum cogente labore, 
Produces; humiles sudabunt mella genistae, 
Incultique ferent candentia lilia vepres. 
Finierant Parcae. Tum Iuppiter aethere ab alto 
Intonuit laevum, et caeli de parte serena 
Perspicuus multo fulgor cum lumine fulsit. 

 
XLV
 

 
 Ex Philemone 

 
Siquid remedi lacrimae afferrent malis, 
Minorque semper fieret lugenti dolor, 
Auro parandae lacrimae nobis forent. 
Sed nil here istaec prosunt, res ipsae nihil 
Moventur istis: sive tu semper fleas, 
Seu nunquam, eandem pergere insistent viam. 
Quid his iuvamur ergo? Nil certe: at dolor, 
Ut ipsa fructus arbor, sic lacrimas habet. 

 
XLVI 

 
 Ex Menandro 

 
Nam si te, alumne, genetrix cum peperit tua, 
Hac sorte es unus omnium in lucem editus, 
Tibi cuncta ut evenirent quae velles bona, 
Idque annuit magnorum quispiam deum, 
Iure optimo indignaris: valde enim is tibi 
Fallax repertus. Quod, si eisdem legibus 
Quibus nos omnes (tragicis ut verbis loquar) 
Aeque patentem cunctis aerem trahis, 
Ferenda sunt haec levius, et omnis rectius 
Ratio habenda. Denique haec summa est: puta 
Hominem esse te, quo nullum animantium omnium 
Extolli, itemque deprimi citius solet. 
Ipsumque id haud iniuria: minimarum enim 
Id virium est, et maximis semper studet, 
Plurimaque secum commoda conterit cadens. 
Tu vero et magna non amisisti bona, 
Et mediocria sunt ipsa ea, quae pateris mala. 
Ergo et modeste, alumne, quod reliquum est feras. 

 
XLVII 

 
 Cum ex Hispanica legatione in Italiam reverteretur 

 
Salve, cura deum, mundi felicior ora, 
Formosae Veneris dulces salvete recessus: 
Ut vos, post tantos animi mentisque labores, 
Aspicio lustroque libens! Ut munere vestro 
Sollicitas toto depello e pectore curas! 
Non aliis Charites perfundunt candida lymphis 
Corpora, non alios contexunt serta per agros. 

 
 [Desunt nonnulla quae erant in litura.] 
 

 

 
 
 
	 Neo-Latin 
	 The Latin Library 
	 The Classics Page