Vegius: Aeneidos Supplementum
		 

		 
		 
	 
	
 

 LIBRI XII AENEIDOX SVPPLEMENTVM MAPHAEI VEGII
 

 

 
 ARGUMENTUM 
 

 
  Turnus ut extremo uitam sub Marte profudit 
Subdunt se Rutuli Aeneae, Troiana sequentes 
Agmina; dehinc superis meriti redduntur honores. 
Congaudet nato ac sociis, memor ante malorum 
Actorum pater Aeneas. Turni inde Latinus 
Morte dolet. Patriae miseranda incendia Daunus 
Euersae, et cari deflet pia funera nati. 
Connubium instaurat natae laetosque hymenaeos 
Rex socer Aeneae genero; gens utraque pacto 
  Foedere pacis ouat; tum nomine coniugis urbem    10 
Instruit, et tandem placida sub pace regentem 
Transtulit Aeneam Uenus astra in summa beatum.
 

 

 
Turnus ut extremo deuictus Marte profudit 
Effugientem animam, medioque sub agmine uictor 
Magnanimus stetit Aeneas, Mauortius heros, 
Obstupuere omnes, gemitumque dedere Latini, 
Et durum ex alto reuomentes corde dolorem, 
Concussis cecidere animis; ceu frondibus ingens 
Silua dolet lapsis boreali impulsa tumultu. 
Tum tela infigunt terrae, et mucronibus haerent: 
Scutaque deponunt humeris, et proelia damnant, 
 Insanumque horrent optati Martis amorem:    10 
Nec frenum, nec colla pati captiua recusant, 
Et ueniam orare et requiem finemque malorum 
Sicut acerba duo quando in certamina tauri 
Concurrunt, largo miscentes sanguine pugnam, 
Cuique suum pecus inclinat: sin cesserit uni 
Palma duci, mox quae uicto pecora ante fauebant 
Nunc sese imperio subdunt uictoris, et ultro 
Quanquam animum dolor altus habet, parere fatentur: 
Non aliter Rutuli, licet ingens maeror adhausit 
 Pectora pulsa metu caesi ducis, incluta malunt    20 
Arma sequi et Phrygium Aenean, foedusque precari 
Pacis, et aeternam rebus belloque quietem. 
  Tunc Turnum super adsistens placido ore profatur 
Aeneas "Quae tanta animo dementia creuit, 
Ut Teucros superum monitis, summique tonantis 
Imperio huc uectos, patereris, Daunia proles, 
Italia et pactis nequicquam expellere tectis? 
Disce Iouem reuereri et iussa facessere diuum. 
Magnum etiam capit ira Iouem, memoresque malorum 
 Sollicitat uindicta deos; en ultima tanti    30 
Meta furoris adest, quo contra iura fidemque 
Iliacam rupto turbasti foedere gentem. 
Ecce suprema dies, aliis exempla sub aeuum 
Uenturum missura; Iouem ne temnere frustra 
Fas sit, et indignos bellorum accendere motus. 
Nunc armis laetare tuis, heu, nobile corpus, 
Turne iaces: at non tibi erit Lauinia paruo, 
Nec dextra tamen Aeneae cecidisse pudebit! 
Nunc, Rutuli, hinc auferte ducem uestrum, arma uirumque 
 Largior, atque omnem deflendae mortis honorem.    40 
Sed quae Pallantis fuerant ingentia baltei 
Pondera, transmittam Euandro, ut solacia caeso 
Haud leuia hoste ferat, Turnoque exsultet adempto. 
Uos memores tamen, Ausonii, melioribus uti 
Discite bellorum auspiciis: ego sidera iuro, 
Nunquam acies, nunquam arma libens in proelia moui: 
Sed uestris actus furiis defendere toto 
Optaui et licuit Troianas robore partes." 
  Nec fatus plura Aeneas; se laetus ad altos 
 Uertebat muros, et Troia tecta petebat.    50 
Una ipsum Teucrorum omnis conuersa iuuentus 
Exsultans sequitur, uolucresque per arua pedum ui 
Quadrupedes citat, incusans acri ore Latinos, 
Ignauosque uocans: strepit altus plausibus aether. 
Et quamuis inhumata rogis dare corpora surgat 
Ingens cura animo, sociosque imponere flammis, 
Maius opus tamen Aeneas sub pectore uoluens, 
Primum aris meritos superum mandabat honores. 
Tum pingues patrio iugulant ex more iuuencos, 
 Immittuntque sues, niueasque in templa bidentes,    60 
Purpuream effuso pulsantes sanguine terram. 
Uiscera diripiunt, et caesim in frusta trucidant, 
Denudantque gregem, et flammis uerubusque remittunt. 
Tum uina effundunt pateris, et dona Lyaei 
Accumulant; plenis uenerantur lancibus aras; 
Tura ignes adolent; onerata altaria fumant. 
  Tum plausus per tecta mouent, magumque tonantem 
Extollunt, Ueneremque, et te, Saturnia Iuno, 
Iam placidam, et meliorem ingenti laude fatentur, 
 Mauortemque ipsum: tum cetera turba deorum    70 
In medium effertur, summis cum uocibus altos 
Perlata ad caelos: ante omnes gratior unus 
Aeneas duplices mittebat ad aethera palmas, 
Et puerum pauca ore dabat complexus Iulum: 
"Nate, in quo spes una patris, per tanta laborum 
Quem uariis actus fatis discrimina duxi, 
Ecce inuenta quies; ecce illa extrema malorum, 
Aerumnis factura modum acceptissima semper, 
Atque optata dies, quam dura in bella uocatus, 
 Saepe tibi dis auspicibus meminisse futuram    80 
Iam memini: nunc te, cum primum Aurora rubebit 
Crastina, sublimen Rutulorum ad moenia mittam." 
Dehinc sese ad gentem Iliacam uoluebat, et alto 
Pectore uerba trahens, blando sic ore locutus: 
  "O socii, per dura ac densa pericula uecti, 
Per tantos bellorum aestus, duplicesque furores 
Armorum, per totque hiemes, per quicquid acerbum 
Horrendum, graue, triste, ingens, per quicquid iniquum 
Infaustum, et crudele foret, conuertite mentem 
 In melius: iam finis adest: hic meta malorum    90 
Stabit, et optatam Latia cum gente quietem 
Iungemus:dabit inde mihi Lauinia coniunx 
Bello acri defensa, Italo cum sanguine mixtam 
Troianam transferre aeterna in saecula gentem. 
Unum oro, socii, Ausonios communiter aequo 
Ferte animo, et uosmet socero obseruate Latino. 
Sceptrum idem sublime geret: sententia mentem 
Haec habet: at bello uos, et praestantibus armis 
Discite me et pietate sequi: quae gloria nobis 
Cesserit, in promptu est; sed caelum, et sidera testor,    100 
Qui uos tantorum eripui de clade malorum, 
Idem ego sub maiora potens uos praemia ducam." 
  Talibus orabat, uariosque in pectore casus 
Praeteritos uoluens, partamque labore quietem 
Haud paruo: nimium ardenti exundabat amore 
In Teucros, grauibus tandem euasisse periclis 
Exsultans: uelut exiguis cum ex aethere gyrans 
Incubuit pullis, et magno turbine miluus 
Insiliens auido ore furit, stragemque minatur; 
Tum cristata ales perculso pectore mater    110 
Consurgit, misero natorum exterrita casu, 
Rostrum acuit, totisque petit conatibus hostem, 
Et multa expulsum ui tandem cedere cogit; 
Dehinc perturbatos crocitans exquirit, et omnes 
Attonitos cogit, pro caris anxia natis, 
Et tanto ereptos gaudet superesse periclo. 
Non secus Anchisa genitus mulcebat amicis 
Troianos dictis, antiquum corde timorem 
Flagrantesque agitans curas, et gaudia longis 
Tandem parta malis, et quae perferre molestum    120 
Ante fuit, meminisse iuuat: uerum altior idem 
Ingenti et clara Aeneas supereminet omnes 
Uirtute excellens, et pro tot numina donis 
Exorat, summisque Iouemcum laudibus effert. 
  Interea Rutuli magnum et miserabile funus, 
Exanimumque ducem tulerant sub tecta frequentes, 
Correpti maerore animos, largumque pluentes 
Imbrem oculis, et iam lato clamore Latinum 
Defessum, et uarios agitantem pectore casus 
Complerant; qui postquam altos crebrescere questus,    130 
Et Turnum ingenti confossum uulnere uidit, 
Haud tenuit lacrimas; dehinc maestum leniter agmen 
Corripuit, manibus uerbisque silentia ponens. 
Ceu spumantis apri quando per uiscera dentes 
Fulmineos canis excepit praestantior omni 
Ex numero, tunc infausto perterrita casu 
Cetera turba fugit latrantum, atque ore magistrum 
Circumstans querulo pauitat, magnoque ululatu 
Infremit; at commota manu, dominique iubentis 
Ore silet, gemitumque premit, seseque coercet.    140 
Haud aliter Rutuli suppressa uoce quierunt. 
  Tunc sic illacrimans rex alto corde Latinus 
Uerba dabat: "Quantos humana negotia motus, 
Alternasque uices miscent! Quo turbine fertur 
Uita hominum! O fragilis damnosa superbia sceptri! 
O furor, O nimium dominandi innata cupido, 
Mortales quo caeca uehis? Quo gloria tantis 
Inflatos transfers animos quaesita periclis? 
Quot tecum insidias, quot mortes, quanta malorum 
Magnorum tormenta geris, quot tela, quot enses    150 
Ante oculos, si cernis, habes! Heu dulce uenenum, 
Et mundi letalis honos! Heu tristia regni 
Munera, quae haud paruo constent, et grandia rerum 
Pondera, quae nunquam placidam permittere pacem, 
Nec requiem conferre queant! Heu sortis acerbae 
Et miserae regale decus, magnoque timori 
Suppositos regum casus, pacisque negatos! 
Quid, Turne, ingenti Ausoniam mouisse tumultu, 
Et dura Aeneadas turbasse in bella coactos, 
Quid iuuat, et uiolasse sacrae promissa quietis    160 
Pignora, quae tibi tanta animo impatientia uenit? 
Ut Martem cum gente deum iussuque tonantis 
Huc uecta gereres, et nostris pellere tectis 
Ultro instans uelles, nataeque abrumpere foedus 
Pollicitae genero Aeneae, et me bella negante 
Dura mouere manu? Quae tanta insania mentem 
Implicuit? Quoties te in saeui Martis euntem 
Agmina, sublimemque in equo et radiantibus armis 
Tentaui reuocare, et iter suspendere coeptum? 
Corripui et pauitans cedentem in limine frustra?    170 
Inde ego quanta tuli, testantur moenia tectis 
Semirutis, magnique albentes ossibus agri, 
Et Latium toto uacuatum robore, et ingens 
Exitium, fluuiique humana caede rubentes, 
Et longi, trepidique metus, durique labores, 
Quos toties senior per tanta pericula cepi. 
At nunc, Turne, iaces: ubinam generosa iuuentae 
Gloria, et excellens animus, quo splendidus altae 
Frontis honos, quonam illa decens it frontis imago? 
Ah! quantas Dauno lacrimas, acresque dolores,    180 
Turne, dabis, quanto circumfluet Ardea fletu! 
Sed non degeneri et pudibundo uulnere fossum 
Aspiciet: saltem hoc miserae solamen habebit 
Mortis, ut Aeneae Troiani exceperis ensem." 
  Haec fatus, lacrimisque genas impleuit obortis. 
Tum sese ad turbam uoluens, miserabile corpus 
Attolli, et caram maesti genitoris ad urbem 
Deferri, atque pios fieri mandabat honores. 
Mox circumfusi Rutuli toto agmine caesum 
Sublimen ingenti iuuenem posuere feretro,    190 
Multa super Teucrum raptorum insignia secum, 
Et galeas, et equos, ensesque et tela ferentes. 
Post currus Phrygia sudantes caede sequuntur. 
It lacrimans, et ducit equum docta arte Metiscus 
Rorantem et fletu madidum, qui uexerat ante 
Uictorem Turnum, atque hostili strage furentem. 
Hinc alii uersa arma gerunt; tum extera pubes 
Flens sequitur, largisque humectat pectora guttis. 
Et iam fessi ibant per muta silentia noctis 
Caedentes sese; gressumque in tecta Latinus    200 
Flexerat, ingenti turbatus funere mentem. 
Una omnes lacrimas matres, puerique senesque 
Fundebant, maestam implentes mugitibus urbem, 
Inscius at tantos Daunus superesse dolores, 
Et natum extremo consumptum Marte superbam 
Effundisse animam, largisque ad moenia duci 
Cum lacrimis, alios gemitus curasque fouebat. 
Namque ex diuersa caderent dum parte Latini, 
Et calido Turnus foedaret sanguine terram, 
Urbem ingens flamma, et muros inuaserat altos;    210 
Fumabatque rutis miseri patris Ardea tectis 
Et tota in cinerem uergebat, et astra fauillae 
Altiuolae implebant, nec spes plus ulla salutis. 
Siue quidem sic dis placitum est, seu praescia Turni 
Signum ut fata darent horrendo Marte perempti. 
Extemplo concussi animos, turbataque ciues 
Pectora caedentes, miserandae sortis iniquum 
Deflebant casum, longoque ex ordine matres 
Atque auidos totis fugiebant uiribus ignes. 
Ac ueluti cum nigra cohors posuere sub alta    220 
Arbore, et infixa radice cubilia longo 
Formicae instantes operi, sidura securis 
Incumbat, uersoque infringat culmine paruas 
Saeua casas, mox certatim sese agmine sparso 
Corripiunt, maestaeque fuga trepidaeque feruntur: 
Et uelut ignitum testudo euersa calorem 
Cum sensit, luctata diu, pedibusque renitens, 
Caudam agitansque caput, magna ui cedere tentat, 
Aestuat, et multo insudans conamina miscet: 
Haud aliter miseri per tanta pericula ciues    230 
Iactabant sese, et turbata mente ferebant. 
Ante omnes senio confectus ad aethera uoces 
Fundebat querulas Daunus, superosque uocabat. 
Tum uero e mediis uisa est consurgere flammis, 
Percussisque ales uolitare per aera pennis, 
Indicium nomenque urbis uersae Ardea seruans; 
Et cui sublimes stabant in moenibus arces, 
Mutata effusis nunc circumlabitur alis. 
Attoniti nouitate omnes, monitisque deorum 
Haud paruis confusi, humeros atque ora tenebant.    240 
At Daunus, patriae ardenti concussus amore 
Euersae, duros gemitus sub corde premebat. 
Haec inter magno uolitans praenuntia motu 
Fama ruit, latisque animos clamoribus implet, 
Aduentare nouum multo cum milite funus, 
Et Turnum exanimem, et letali uulnere uictum. 
Mox turbati omnes nigras duxere frequentes 
Incensas ex more faces: ardentibus agri 
Collucent flammis: dehinc se uenientibus addunt. 
Quos postquam toto uidere ex agmine matres,    250 
Percussis uocem palmis ad sidera tollunt. 
  At Daunus, cari ut patuerunt funera nati, 
Substitit, et demum ingenti correpta dolore 
Ora mouens, medium sese furibundus in agmen 
Proripuit, Turnumque super prostratus et haerens, 
Cum primum fari potuit, sic edidit ore: 
  "Nate, patris dolor, et fessae miseranda senectae 
Rupta quies, quo me tantis iactate periclis 
Duxisti, et saeuis tandem deuicte sub armis? 
Quo tua me praestans animi constantia uexit?    260 
Hic clarae uirtutis honos, et gloria sceptri? 
Hoc magni decus imperii, talesne triumphos, 
Nate, refers? Haec illa quies promissa parenti 
Afflicto toties, haec meta optata laborum? 
Heu miserum! quam praecipites labentia casus 
Saecla agitant, quanto uoluuntur fata tumultu! 
Qui iam sublimes referebas clarus honores, 
Et magnus toto in Latio, quem Troes in armis 
Horrendum, et trepidi toties sensere furentem, 
Nunc, mi Turne, iaces, miserandum et flebile corpus;    270 
Iam mutum et sine uoce caput: quo pulchrior alter 
Non fuit in tota Ausonia, nec gratior ullus 
Eloquio, nec quis positis ingentior armis. 
Nate, ubi forma nitens, niueaque in fronte serenus 
Ille decor, dulcisque oculorum aspectus, et altae 
Sidereus ceruicis honos? His gloria Martis 
Contigit auspiciis: tali rediture paratu 
Discedens uoluisti auidis te credere bellis? 
Heu mortem inuisam, quae sola ultricibus armis 
Elatos frenas animos, communia toti    280 
Genti sceptra tenens, aeternaque foedera seruans; 
Quae magnos, paruosque teris, quae fortibus aequas 
Imbelles, populisque duces, seniumque iuuentae. 
Heu mortem obscuram, quae causa indignacoegit 
Eripere, atque meum crudeli uulnere natum 
Aflicere? O felix tam grato caedis Amata 
Successu laetare tuae: quae tanta dolorum 
Fugisti monumenta, grauisque immania casus 
Pondera! Quid misero genitori plura paratis, 
O superi? Natum rapuistis, et Ardea flammis    290 
Consumpta in cinerem uersa est: nunc aethera pennis 
Uerberat: ah me, Turne, tua plus caede cruenta. 
Deerat adhuc sors ista patris suprema senectae. 
At uero tali se res cum foedere uersant 
Ut quem infesta furens miserum fortuna moratur, 
Ilium omni petat infrendens, et turbine cogat." 
Dixerat: et multa illacrimans largo ora rigabat 
Imbre, trah ens duros gemitus, rapidosque dolores: 
Qualis ubi incubuit ualidis Iouis unguibus ales, 
Et paruum effuso diuulsit sanguine foetum,    300 
Cerua uidens miseri turbatur funere nati. 
  Postera lux latum splendore impleuerat orbem: 
Tunc pater infractos fatali Marte Latinus 
Defecisse uidens Italos, totamque potenti 
Cedere fortunam Aeneae, bellique tumultum, 
Ingentesque animo curas, et foedera uoluens 
Connubii promissa, suae nataeque hymenaeos, 
Praestantes uocat electos ex agmine toto 
Mille uiros, qui Dardanium comitentur ad urbem 
Spectatum uirtute ducem; iungitque togatos    310 
Multa oratores memorans: et euntibus ultro 
Imperat, ut quando auspiciis, monitisque deorum 
Troianam miscere Italo cum sanguine gentem 
Expediat, placido intersint animoque reuisant, 
Aeneadasque uehant alta intra moenia laeti. 
  Interea ipse urbem labefactam, et uulgus inerme 
Componit, solidatque animos, requiemque futuram 
Spondet, et aeternam uentura in saecula pacem. 
Inde iubet meritos turba plaudente triumphos, 
Sublimesque domus fieri regalis honores;    320 
Atque alacris monet, unanimes ut fronte serena 
Occurrant genero uenienti, et pectore toto 
Excipiant gentem Iliacam, magnisque receptent 
Plausibus, optataeque effundant pacis amores. 
Iamque instructa cohors. Teucrorum castra subibat, 
Cincta comas ramis oleae, pacemque rogabat: 
Quam bonus Aeneas ad se intra regia duci 
Tecta iubet, causamque uiae placido ore requirit. 
  Tunc senior sic incipiens ardentia Drances 
Uerba mouet, nimium erepti pro funere Turni    330 
Exsultans: "O Troianae dux inclute gentis, 
Gloria spesque Phrygum, quo nec pietate nec armis 
Maior in orbe fuit: uicti obtestamur, et omnes 
Iuramus deosque deasque, inuitus in unum 
Conflatum uidit Latium, et temerata Latinus 
Foedera: nec Phrygios umquam turbauit honores. 
Quin natae, quando superum sic uota ferebant, 
Connubia, et generum magno te optabat amore. 
Sed quicquid tanto armorum flagrante tumultu, 
Tantorum furiisque operum, atque laboribus actum est;    340 
Id rabidus Turni, et stimulis incensus iniquis, 
Confectusque odiis furor attulit; ille, negantes 
Inuitasque, dedit Latias in proelia gentes. 
Illum omnis conuersa cohors poscebat, ut armis 
Cederet, et magnum sineret succedere pactis 
Connubiis Anchisiaden: inde optimus ambas 
Iungebat palmas defessa aetate Latinus 
Infractus, nimioque ardentem Marte rogabat. 
Nec nostrae potuere preces inflectere durum, 
Nec diuum portenta animum; quin acrius ignem    350 
Spumabat ferus ore uomens, bellumque ciebat. 
At uero dignum inuenit pro talibus ausis 
Exitium; qui te tandem uictore momordit 
Nigrantem prostratus humum: nunc improbus aedes 
Tartareas uisurus eat, quaeratque sub imo 
Nunc alias Acheronte acies, aliosque hymenaeos. 
Tu melior succede bonis Laurentibus haeres. 
In te omnis domus, et fessi inclinata Latini 
Spes iacet: unum omnes Itali super aurea mittunt 
Sidera, et ingentem bello, et caelestibus armis    360 
Extollunt, et uera canunt praeconia uoces. 
Te grauium ueneranda patrum, consultaque turba, 
Inualidique aetate senes; te laeta iuuentus, 
Et cupidae matres, pueri, innuptaeque puellae, 
Unanimes aequo ore uolunt; Turnumque sub armis 
Exsultant cecidisse tuis: te tota precatur 
Ausonia, et claris praestantem laudibus effert: 
In te unum conuersi oculi: pater ipse Latinus 
lam senior sola haec longaeuae munera uitae, 
Qui natam tibi iungat, habet: generique nepotes    370 
Troianos Italo admixtos in saecula mittat. 
Ergo age, magne ueni Teucrorum ductor, et altos 
Ingredere et celebres cape quos spondemus honores." 
Finierat: cunctique eadem simul ore fremebant. 
Quos pius Aeneas hilari cum fronte receptos 
Prosequitur paucis, et amico pectore fatur: 
  "Nec uos, nec placida solitum sub pace Latinum 
Arguerim: uerum infesti uiolentia Turni 
Tantum opus, haud dubito, et tanti discrimina Martis 
Conciuit, iuuenilis enim plus laudis amore:    380 
Quicquid id est tamen, Ausonii, nil pacta recuso 
Connubia, et sanctam aeterno cum foedere pacem 
Iungere: rex idem imperium, et ueneranda tenebit 
Sceptra socer, statuentque mei mihi moenia Teucri, 
Et nomen natae urbis erit, sociosque penates 
Adiciam: uos communes in saecula leges, 
Concordesque ingenti animo mittetis amores. 
Interea, quod restat adhuc, imponite flammis 
Corpora, quae duri miserandi insania belli 
Arripuit: dehinc nos cum primum crastina surget    390 
Clara dies, laeti Laurentia tecta petamus." 
  Dixerat: et tanto affatu conuersa tenebat 
Ora simul, stupefacti omnes, et apertius ingens 
Mirantes pietatis opus; mox robore toto 
Congestas statuere pyras, ignemque repostis 
Ciuibus immisere: altumque sub aethera fumus 
Euolat, atque atris caelum sublime tenebris 
Conditur, innumeras ex omni rure bidentes, 
Glandilegosque sues iugulant, pinguesque iuuencos, 
Immittuntque rogis: latos incendia campos    400 
Enudant; fremit impulsus clamoribus aer. 
  Iamque sequens clarum extulerat lux aurea Phoebum 
Tunc Teucri Ausonuque omnes, mixto agmine, laeti 
Consedere in equis, et gressum ad tecta mouebant 
Laurenti, atque altis erectam moenibus urbem: 
Ante omnes pius Aeneas, post ordine Drances 
Multa duci senior memorans; dehinc unica proles 
Ascanius, multumque animi maturus Aletes, 
Et grauis Ilioneus, Mnestheusque, acerque Serestus 
Sergestus, fortisque Gyas, fortisque Cloanthus:    410 
Post alii mixtimque Itali Teucrique sequuntur. 
Interea effusi stabant per moenia ciues; 
Sublimesque alta statuebant laude triumphos, 
Troianam cupido expectantes pectore turbam. 
Et iam aduentabant: quos laeta fronte Latinus 
Occurrens magna excepit comitante caterua. 
At postquam medio uenientem ex agmine uidit 
Dardanium Aeneam, haud uera illusit imago: 
Namque omnes super excellens, atque altior ibat, 
Et late regalem oculis spargebat honorem    420 
Sidereis. Tunc cum primum data copia fandi est 
Et uoces capere, atque optatas iungere dextras, 
Incipit, et prior affatur placido ore Latinus: 
  "Uenisti tandem, cupidum nec fixa fefellit 
Spes animum, lux Troianae clarissima gentis, 
Magnorum quem iussa deum tot casibus actum 
Italia, et nostris uoluerunt sistere tectis: 
Quamquam humana furens nimis ausa licentia sanctas 
Turbarit leges, et diuum exciuerit iras; 
Quin etiam inuitum totiens, meque arma negantem    430 
Tradiderit duri perferre pericula Martis. 
Factum etenim, sed nec paruo stat; numina iustas 
Indignata animis misere ultricia poenas. 
Nunc age, magne Phrygum ductor, quando omnis origo 
Seditionis abest, et tanti criminis auctor, 
Connubus succede, et promissis hymenaeis. 
Sunt mihi regna, iacent ereptis oppida muris: 
Sola autem fessae spes unica nata senectae: 
Te generum et natum tempus complector in omne." 
  Quem contra bonus Aeneas: "Rex maxime, nullam    440 
Inte horum causam armorum, tantique tumultus 
Crediderim, placidae assueto sub tempore pacis; 
Et si qua est, pone hanc curam, pater optime, quaeso. 
Nunc adsum, et patrem, et socerum te laetus in omnes 
Accipio casus; magni mihi surgit imago 
Anchisae et rursum ardebo genitoris amore." 
  Talibus orabant inter se, et tecta subibant 
Regia, cum studio effusae matresque nurusque, 
Longaeuique patres stabant, iuuenumque cohortes, 
Pulchra reuisentes Troianae corpora gentis.    450 
Ante omnes magnum Aenean, cupidoque notabant 
Altum animo genus, et praestantem frontis honorem, 
Quaesitamque alacres pacemque optata quietis 
Munera laudabant; ceu quando longus et ingens 
Agricolas tenuit resolutis nubibus imber 
Suspensos, curuumque diu requieuit aratrum: 
Tunc si clarus equos spatioso limine Titan 
Laxet, et aurato caelum splendore serenet, 
Laetitia exundant et sese hortantur agrestes, 
Non secus Ausonii tam laeto in tempore rerum    460 
Composuere animos; et iam rex alta Latinus 
Atria, regalesque aditus intrarat, et una 
Optimus Aeneas, sequitur quem pulcher Iulus; 
Dehine Itali, mixtique Phryges, tum splendida lato 
Applausu, et magno completur regia coetu. 
Haec inter, matrum innumera nuruumque caterua 
In medium comitata uenit Lauinia uirgo 
Sidereos deiecta oculos; quam Troius heros 
Uirtute et forma ingentem, mirabile dictu 
Ut uidit, primo aspectu stupefactus inhaesit;    470 
Et secum Turni casus miseratus acerbos 
Qui haud parua spe ductus ouans in proelia tantos 
Ciuisset motus, durisque arsisset in armis. 
Tum uero aeterno iunguntur foedera nexu 
Connubii, multaque canunt cum laude hymenaeum: 
Dehinc plausus fremitusque altum super aera mittunt, 
Et laetam uocem per regia tecta uolutant. 
  At fidum interea Aeneas affatur Achaten, 
Uadat et Andromachae quondam data munera, uestes 
Intextas auro ferat, et, quod saepe solebat    480 
Dum res Troianae stabant, circumdare collo 
Auratum, gemmis circumseptumque monile: 
Praeterea magnum cratera in pignus amoris 
Quem Priamus patri Anchisae donauerat olim. 
Nec mora, iussa sequens pulcherrima portat Achates 
Munera: tunc socer ingentem cratera Latinus 
Donatum capit; ac coniunx Lauinia uestes 
Atque monile decens: placido dehinc pectore sese 
Demulcent, uariisque trahunt sermonibus horas. 
  Et iam tarda epulas fugientis tempora lucis    490 
Poscebant; mox regali conuiuia luxu 
Effundunt, latosque alta intra tecta paratus. 
Conuenere omnes, strato discumbere in ostro 
Deliciis iussi, et dapibus se inferre futuris. 
Dat manibus crystallus aquas, mensisque reponunt 
Flauentem Cererem: tum laeta fronte ministri 
Innumeri magno distinguunt ordine curas. 
Pars dapibus reficit mensas, pars pocula miscet, 
Craterasque replet: nunc hac, nunc uoluitur illac 
Turba frequens; uarios miscentque per atria motus.    500 
 At puerum pater immotis spectabat Iulum 
Luminibus, uultum admirans, moresque Latinus, 
Et grauiter puerili ex ore cadentia uerba 
Maturumque animum ante annos; et multa rogabat 
Permixtas referens uoces: dehinc oscula figens 
Dulcia, complexum manibus iunctumque fouebat; 
Et nimium exsultans felicem, et munere diuum 
Donatum Aenean pro tali prole ferebat. 
  Postquam epulis compressa fames, traducere longam 
Incipiunt fando, et labentem fallere noctem:    510 
Nunc duros Troiae casus, gentesque Pelasgas; 
Nunc fera Laurentis memorantes proelia pugnae; 
Quo primum diffusae acies; quo tela uicissim 
Pulsa loco; qui primus ouans inuaserit agmen 
Fulmineumque ardens in equo madefecerit ensem. 
Praecipue Tros Aeneas, seniorque Latinus, 
Magnorum heroum Latiique antiqua potentis 
Gesta recensebant, fugientemque horrida nati 
Arma sui Saturnum Italis latuisse sub oris: 
Hinc Latium dixisse, genusque in montibus altis    520 
Composuisse uagum, legesque et iura dedisse 
Et Bacchi, et frugum cultus; dehinc tecta secutum 
Esse paterna Iouem utque Electra Atlantide cretus 
Iasio Idaeas caeso Phrygiae isset ad urbes 
Dardanus, ex Corytho multa cum gente profectus; 
Utque insignem aquilam dono et Ioue patre superbus, 
Hectoreae gentis signum, illustresque tulisset 
Primus auum titulos, Troianae stirpis origo. 
  Talibus atque alus, inter se longa trahebant 
Tempora; tum fremitus, laetaeque per atria uoces    530 
Alta uolant, strepitu ingenti tectum omne repletur 
Dant lucem flammae, et lato splendore coruscant. 
Consurgunt Phryges, et cithara resonante sequuntur 
Ausonii, et plausum ingeminant, seque agmine toto 
Permiscent, uariantque pedes, raptimque feruntur. 
Et iam festa nouem largo connubia luxu 
Attigerant celebrata dies: tum maximus heros 
Aeneas urbem curuo signabat aratro, 
Fundabantque domos, et amictas aggere fossas. 
Ecce autem fatum haud paruum: diffundere flammam    540 
Ingentem, et fulgore leuem, et se nubibus altis 
Miscentem summo Lauinia uertice uisa est. 
Obstipuit pater Aeneas, duplicesque tetendit 
Ad caelum cum uoce manus: "Si, Iupiter, umquam 
Gens monitis Troiana tuis terraque, marique 
Paruit imperiisque libens, sinumina, uestras 
Si metui coluique aras, per si quid agendum est, 
Quod restat, placidam felici afferte quietem 
Augurio, et firmate, malisque imponite finem." 
Talia iactantem circumstetit aurea mater    550 
Se Uenerem confessa, almo et sic edidit ore: 
  "Nate, animo pone hanc curam, et meliora capesse 
Signa deum, gaudensque bonis succede futuris. 
Nunc tibi parta quies, nunc meta extrema malorum: 
Nunc tandem optatam componunt saecula pacem. 
Nec flammam ad caelos perlatam e uertice carae 
Coniugis horresce; at constantem dirige mentem. 
Namque erit illa, tuum celebri quae sanguine nomen, 
Troianosque auctura duces ad sidera mittat. 
Haec tibi magnanimos sublimi prole nepotes    560 
Conferet, egregiis totum qui laudibus orbem 
Complebunt, totumque sua uirtute potentes, 
Sub iuga, uictoresque trahent: quos gloria summo 
Oceanum transgressa ingens aequabit Olympo: 
Quos tandem innumera ardens post illustria rerum 
Gesta deos factura uehet super aethera uirtus. 
Hanc flammam uentura tuae praeconia gentis 
Designant; hoc omnipotens e culmine signum 
Sidereo dedit: at tantarum in munera laudum, 
Quam statuis, dicas a nomine coniugis urbem.    570 
Praeterea sacros Troia ex ardente penates 
Ereptos compone noua intra moenia, et altos 
Infer ad aeternum mansuros tempus honores. 
Hi, tibi mira feram, tanto urbis amore trahentur, 
Ut uecti ad sedes alias, loca prima Latini 
Sponte sua repetent, iterumque iterumque reuersi. 
O felix, quem tanta manent, dehinc pace tenebis 
Sub placida gentem Iliacam: post, fessus et aeuo 
Confectus tandem Elysias socer ibit ad umbras; 
Succedes sceptro, atque Italis dominabere, leges    580 
Communes Teucrisque ferens: tum laetus ad altum 
Te mittes caelum: sic stat sententia diuum." 
Dixit: et inde leues fugiens se uexit ad auras. 
  Aeneas tanto stupefactam numine mentem 
Percussus, diuae peragit mandata parentis: 
Et iam compositos felici in pace regebat 
Dardanidas; et iam decedens sceptra Latinus 
Liquerat; et pius Aeneas successerat, omnem 
Ausoniam lataque potens dicione tenebat. 
Iam paribus Phryges atque Itali se moribus ultro,    590 
Et socia ingenti firmabant pectora amore; 
Concordique aequas miscebant foedere leges. 
Tum medio Uenus exsultans se immisit Olympo 
Ante Iouem; et complexa pedes, sic ore locuta est: 
  "Omnipotens genitor, qui solus ab aethere summo 
Cuncta moues, qui res hominum, curasque recenses; 
Dum Teucros traheret fortuna inimica, recordor, 
Spondebas finem aerumnis, rebusque salutem. 
Nec tua te promissa, pater, sententia fallit; 
Namque omnes gaudere sacra tres pace per annos    600 
Uiderunt Italae nullo discrimine partes; 
Uerum ad siderei missurum culmina caeli 
Pollicitus magnum Aenean, meritumque ferebas 
Illaturum astris: quid nunc sub pectore uersas? 
Iamque optat matura polos Aeneia uirtus." 
  Olli hominum pater atque deum dedit oscula, ab alto 
Pectore uerba ferens: "Quantum, Cytherea, potentem 
Aeneam Aeneadasque omnes, infessus amaui, 
Et terra et pelago et per tanta pericula uectos, 
Nosti: et saepe equidem indolui commotus amore,    610 
Nata, tuo: tandemque malis, Iunone secunda, 
Imposui finem: nunc stat sententia menti, 
Qua ductorem alto Phrygium succedere caelo 
Institui, et firma est; numeroque inferre deorum 
Constat, et id concedo libens. Tu, si quid in ipso 
Mortale est, adime, atque astris ingentibus adde. 
Quin si alios sua habet uirtus, qui laude perenni 
Accingant sese, gestis praestantibus orbem 
Exornent, illos rursum super aethera mittam." 
Assensere omnes superi, nec regia Iuno    620 
Abnuit; at magnum Aenean suadebat ad altum 
Efferri caelum, et uoces addebat amicas. 
  Tum Uenus aerias descendit lapsa per auras, 
Laurentumque petit: uicina Numicius undis 
Flumineis ubi currit in aequora harundine tectus. 
Tunc corpus nati abluere, et deferre sub undas 
Quicquid erat mortale iubet: dehinc laeta recentem, 
Felicemque animam secum super aera duxit: 
Immisitque Aeneam astris, quem Iulia proles 
Indigetem appellat, templisque imponit honores.    630 
 

 

 
 From the editio princeps (Venice, 1471), edited by Brinton, posted by David Wilson-Okamura at the Virgil.org site and reproduced here with his permission. 
 

 

 
 
 
	 Neo-Latin 
	 The Latin Library 
	 The Classics Page