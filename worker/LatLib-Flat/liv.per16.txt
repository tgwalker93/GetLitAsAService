Livy: Periocha XVI
		 

		 
		 
	 
	
 

 TITI LIVI AB URBE CONDITA LIBER XVI PERIOCHA
 

 

 Origo Carthaginiensium et primordia urbis eorum referuntur.
Contra quos et Hieronem, regem Syracusanorum, auxilium Mamertinis ferendum
senatus censuit, cum de ea re inter suadentes ut id fieret, dissuadentesque
contentio fuisset; transgressisque tunc primum mare exercitibus Romanis
aduersus Hieronem saepius bene pugnatum. Petenti pax data est.
 

 
Lustrum a censoribus conditum est. Censa sunt ciuium capita CCCLXXXII milia
CCXXXIIII.
 

 
Decimus Iunius Brutus munus gladiatorium in honorem defuncti patris primus
edidit.
 

 
Colonia Aesernia deducta est.
 

 
Res praeterea contra Poenos et Vulsinios prospere gestas continet.
 
	 
		 Livy 
		 The Latin Library 
		 The Classics Page