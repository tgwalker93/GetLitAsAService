Periocha CII
		 

		 
		 
	 
	
 

 TITI LIVI AB URBE CONDITA LIBER CII PERIOCHA
 

 

 
Cn. Pompeius in prouinciae formam Pontum redegit.
 

 
Pharnaces, filius Mithridatis, bellum patri intulit. Ab eo Mithridates
obsessus in regia cum ueneno sumpto parum profecisset ad mortem, a milite
Gallo, nomine Bitoco, a quo ut adiuuaret se petierat, interfectus est.
Cn. Pompeius Iudaeos subegit, fanum eorum Hierosolyma, inuiolatum ante id
tempus, cepit.
 

 
L. Catilina bis repulsam in petitione consulatus passus cum Lentulo
praetore et Cethego et compluribus aliis coniurauit de caede consulum et
senatus, incendiis urbis et obprimenda re p., exercitu quoque in Etruria
conparato. Ea coniuratio industria M. Tulli Ciceronis eruta est. Catilina
urbe pulso, de reliquis coniuratis supplicium sumptum est.
 
	 
		 Livy 
		 The Latin Library 
		 The Classics Page