May: Liber VI
		 

		 
		 
	 
	
 

 SUPPLEMENTUM PHARSALIAE AUCTORE THOMÂ MAIO 
LIBER SEXTUS 

 

 
Excipit Oceanus civilia bella, priusquam 
Hispanas tangant terras; et tristia pontus 
Pompeianarum gestat praeludia cladûm. 
Quâ Tartessiacas extremum litus ad oras 
Extendit Libye, Pompeii nomine Varus    5 
Aequora custodit: pro Caesare Didius illuc 
Classibus advenit: vicinaque litora utrimque 
Aequoris angusti belli vidêre furorem, 
Et terris timuêre suis. Vix pugna coorta est, 
Cum variis subito tumuereunt aequora ventis.    10 
Fluctibus insurgit totum mare; plusque pericli, 
Quam gladii hostiles, tempestas atra minatur. 
Et Tingitanis primo ruit Auster ab oris, 
Corus ab Occiduo pelago, violentus Ibero 
Litore surgebat Boreas, et flatibus undas    15 
Reppulit adversis: variis vexata procellis, 
Aequora confusos tollunt ad sidera fluctus. 
Nil aliud dubio flatu voluisse videtur, 
Quam turbare mare, et sceleratum abrumpere bellum, 
Aeolus, aut mediis undis utramque, priusquam    20 
Sanguine civili madeant, immergere classem. 
Sed rabiem Oceani vicit, ventique furorem, 
Bellandi vesanus amor; tantisque ruebat 
Militis impietas ad prolia dira procellis, 
Quantis mercator, quamvis avidissimus, undas    25 
Aequoreas tentare neget; nec vellera Parmae, 
Indum ebur, aut Rubro pretiosas aequore conchas, 
Auderet tali ratibus conquirere colo. 
Jamque propinquabant classes, validisque lacertis 
Sulcatas vertêre undas, tonsisque secabant    30 
Excussis: fluctu spumabant corula cano. 
Innumerae pariter tolluntur ad aethera voces: 
Nec jam remorum sonitus, clangorve tubarum, 
Audiri poterant: hominum clamore premuntur: 
Sed remos, vocesque hominum, sonitumque tubarum,    35 
Bacchantes venti, tempestatesque sonorae 
Exsuperant. Nimbis pariter jaculisque diurna 
Lux periit; densis et inhorruit unda tenebris. 
Tum rostra haud visis sonuerunt obvia rostris. 
Occurrunt aliae proprio conamine naves:    40 
Hostibus objiciunt alias agitata procellis 
Aequora, et invitas forsan concurrere cogunt. 
Navibus elidunt naves; hominumque furori 
Additur ira maris. Cunctos geminata pericla, 
Dissimilesque metus, urgent caligine tantâ.    45 
Dum pugant alii, pelagi sarcire ruinas 
Contendunt alii, et propriorem avertere mortem. 
Nec jam pugnantes pro Caesare Didius audax 
Hortari poterat, nec in ordine vertere classem; 
Non Pompeianis Varus mandata valebat    50 
Militibus dare; nec voces fragor aequoris ullas 
Jam sinit audiri; ventis, fatoque relinquunt 
Omnia, et attonitas classes Fortuna regebat, 
Prolia committens. Rostro perfossa carina 
Subsidet, et fatum nescit cui debeat, hosti,    55 
An tempestati: nec sola fragoribus auris 
Terretur; sed nox oculis obducitur atra. 
Nec tamen est tenebrosa satis: sed tristius illis 
Exoritur lumen tenebris, et fulgura ponto 
Crebra micant, lucisque reposcere regna videntur.    60 
Quam Sol non potuit, depellunt fulgura noctem. 
Illic, dum tumidis forte oppugnatur in undis 
Pompeiana ratis, nec se defendere contra 
Hostiles valet incursus, et capta videtur, 
Vindicat iratum pelagus sibi: gurgite pinus    65 
Mergitur, et rapuit victoribus unda triumphum. 
Ast alias jam possessas victore carinas 
Obruit, et cito devictos ulciscitur aequor. 
Contra utramque diu classem Fortuna videtur 
Pugnare, atque odiis vexare hostilibus ambas.    70 
Finivit tandem dubii certamina Martis, 
Ostenditque, quibus coli pelagique labores 
Ipsa excivisset tantos: victoria classi 
Caesareae jam plena fuit, quam Didius audax 
Erebuit vento aut pelagi debere procellis.    75 
Amissam Varus classem videt: obruta ponto 
Pars jacuit: pars victores possessa vehebat. 
Relliquias secum fugientibus inde carinis 
Carteiae ad portum vexit; ratibusque relicitis, 
Emensus tellure vias, hinc castra petebat    80 
Pompeii juvenis. Toto tunc milite frustra 
Monia Pompeius munitae obsederat Ullae. 
Interea cursu celeri (quo bella solebat 
Conficere) Hispanas properabat Caesar ad oras. 
Quem Româ egressum denâ bis luce Saguntus    85 
Excipit; urbs fidei clarum per saecula nomen, 
Et crimen quondam Superûm, quod non nisi magno 
Deleri exscidio potuit Carthaginis altae. 
Urbis ad Occiduum nitidis it Duria lymphis, 
Culta rigans vicina, atque in mare tendit Iberum.    90 
Sed ducis haud tanti cursum vel Duria tardat, 
Vel rapidae Sucronis aquae, montesve corusci, 
Queis faciunt dites argentea nomina venae. 
Inde rapit cursum flavae per litora Baetis, 
Et procul egressus, totis te, Corduba dives,    95 
Obsidione premit turmis; non spe potiundae, 
(Praesidiis urbem validis nam Sextus habebat) 
Sed trahat obsessae ut Pompeium a monibus Ullae. 
Quod juxta evenit: namque, obsidione relictâ, 
Pompeius totis sectatur viribus hostem,    100 
Jam pugnae cupidus; sed non certamen iniquo 
Caesar inire loco statuit: verum agmine moto 
Progressus, Salsi non magnas transilit undas, 
Ateguamque capit subitâ feliciter arte. 
Ateguâ amissâ, veritus Pompeius, Iberas,    105 
Fortunâ quassante fidem, ne perderet urbes 
Et reliquas, uni properat committere pugnae 
Spes omnes, viresque suas: hostemque secutus 
Ocyus, ad Mundae fatalia pervenit arva. 
Castra locat tumulo modico, qui desuper omnem    110 
Planitiem late despectat; Caesaris unde 
Ante oculos positas potuit numerare cohortes. 
Nulla hîc auguria, aut tantae praenuntia cladis 
Prodigia implêrant campos aut aëra; nullae 
Vel per inane faces, vel diri arsêre cometae.    115 
Non signis examen apum, liquefactave pila 
Fulmine; non volucres, non exta minacia terrent. 
Plus tamen hîc morent omnes, metuitque silentes 
Turba Deos, tamquam clades immanior omni 
Ostento his campis, et inenarrabile damnum,    120 
Immineat Mundae. Tacito portenta timore, 
Quae nulli fecêre Deûm, sibi quisque creabat. 
In Pompeianis per mosta silentia castris 
Ancipites errant animi: nunc improba vota 
Concipiunt; et spes diras; umbrasque videntur,    125 
Horridaque ante oculos mortis simulacra futurae, 
Cernere: lymphatâ rursus formidine pallent. 
Nec, quamvis sperare nimis fortuna vetabat 
Caesaris, exoptant victas producere vitas. 
Danda tamen venia est illis, cum Caesaris audax    130 
Bella timet miles, Latium qui saepe cruorem 
Hauserat; et patriae toties in viscera fortes 
Incipiunt trepidare manus. Exercitus, orbis 
Ille triumphati domitor, victorque senatûs 
Romani, qui tam praeceps in bella ruisset    135 
Thessala, Thapsiacisque ausus praevertere campis 
Jussa ducis, jam jussa timet, sonitumque tubarum; 
Nec sibi desuetum potis est celare timorem. 
Sed, minus ut vulgi pavidos mirere tumultus, 
Tristis ad haec Caesar funestae prolia Mundae    140 
Ipse venit. Consueta deest fiducia; nec frons 
Illa duci est, ex quâ toties felicia belli, 
Ante tubas, hilaris tulerat praesagia miles. 
Lubrica fortassis moesto tunc pectore dona 
Fortunae expendens, quantisque agitata procellis    145 
Sint humanarum metuenda cacumina rerum, 
Per tot magnorum, quas fecerat ipse, ruinas, 
Formidare suam discit. Felicia Magni 
Tempora dinumerat; totque inviolata per annos 
Prosperitas, similisque suae, Pharsalia donec    150 
Tam longas evertit opes, in mente recursat. 
Et Magni casum, postquam fastigia Magni 
Attigerat, jam visa levis Fortuna minari. 
Haec moeste reputat Caesar, mentemque labantem 
Corripit, iratus tacite; tandemque cohortes    155 
Alloquitur vultu caecum celante timorem: 
"Bellorum comites, qui mille pericula, mille 
"Victistis plus quam Herculeâ virtute labores! 
"En vobis toties truncata repullulat Hydra. 
"Ultimus hic labor est; infirma atque ultima colla    160 
"Exserit; hîc virtus eadem, quae prima recidit, 
"Et robusta magis, resecet postrema, nec ultra 
"Crescere civilis permittat semina belli, 
"Quae post tot clades imbellis Iberia nutrit. 
"Sanciet haec nobis pacem victoria: totus    165 
"Exarmatus erit post haec certamina mundus. 
"Sed qui sunt, qui bella parant? qui Caesaris enses, 
"Et totidem bellis victricia signa lacessunt? 
"Destituet plebs ista ducem, non sponte secuta, 
"Sed casu. Num Pompeii pugnabit amore,    170 
"Quem non novit adhuc? num vanam nominis umbram, 
"Plus quam Caesareas vires, quas nuper Ilerda 
"Vincentes vidit, populus formidat Iberus? 
"At vero si qua est legio Romana sub armis 
"Pompeii; rudibus constat tironibus, aut his,    175 
"Qui vobis victi fugientia terga dederunt, 
"Et veterem adducunt secum ad nova castra timorem. 
"Quae toties victus faciet jam proelia Varus? 
"Hispanisve geret Labienus transfuga plus quam 
"Aut prius Emathiis, Libycis aut gesserit arvis?    180 
"Ite, mei comites, belloque imponite finem." 
Dixerat; at nullo excipiunt clamore cohortes 
Verba ducis; nec stridentes accendere possunt 
Dejectos animos litui, conceptave cornu 
Classica; nec quamquam ad pugnam de colle propinquo    185 
Decurrunt Pompeiani, procedere campo 
Longius, aut rapido (ut mos est) occurrere cursu 
(Tum primum trepidus) veteranus Caesaris audet. 
Quod simul ut vidit, magnâ inflammatus ab irâ, 
"Deseritisne ducem, et faciet nece Caesaris," inquit,    190 
"Vos timor emeritos hodie?" Simul arripit hastam 
Ductor, et adversos solus defertur in hostes. 
Obstupuêre illi, quibus haec miracula, miles 
Caesareus timidus, temerarius ipse, videntur. 
Vix oculis primo credunt; mox in caput audax    195 
Undique pila volant; donec, vincente pudore, 
Non virtute, metum, cunctis exercitus armis 
Ad ducis auxilium procurrit, et impia tantâ 
Tunc rabie, quanto detrectavêre timore, 
Bella gerit, redimat Romano ut sanguine culpam,    200 
Et dirâ faciat funesta piacula caede. 
At primo pugnae gentes utrimque furore 
Diffugiunt, solis peragendaque bella relinquunt 
Ensibus Ausoniis; aliis nec egebat Enyo, 
Pallida nec plures Alecto optabat: in omne    205 
Suffecêre nefas hae dextrae: hîc constitit atrox 
Pugna; pares urgent acies, animique, paresque 
Irarum stimuli. Magnis hortatibus ambo, 
Inter spemque metumque, duces discurrere primo 
Coeperunt, frustaque suos impellere, donec    210 
Lassati excedunt pugnâ: collemque propinquum 
Ductor uterque capit. Diri hinc discrimina belli, 
Totque cruentatos enses, tot stragis acervos, 
Dum trsites spectant, vix formidare vacabat, 
Vix sperare. Duces subiit miseratio sola,    215 
Feralisque timor, ne non victoria moesto 
Ulla, sed ambobus lugenda tragoedia campo 
Restaret, Latiusque illic procumberet orbis. 
Ultima Caesarei restare pericula credunt: 
Et Pompeiani post haec sperare recusant    220 
Proelia: pugnaces animos agit aemula virtus. 
Utque magis stupeas, cunctis incognita bellis 
In totis subito sunt orta silentia campis, 
Dum mediâ fervent rabie; nulloque virorum 
Audito clamore, manus movêre furentes.    225 
Ad Pompeianas tandem Victoria partes 
Se trahere est visa, et paulatim cedere retro 
Caesarei coepêre; fugâ vix centuriones 
A turpi retinere queunt; cum fortia Caesar 
Pectora denudans stricto sic ense profatur:    230 
"Non tibi jam, Fortuna levis, quae condere summa 
"Exoptas potius, quam condita summa tueri, 
"Irascor; satis ampla mihi, quae nulla tacebunt 
"Saecula, fecisti, fateor. Transferre favorem 
"Jam te, Diva, decet, mundo ne ignota potestas    235 
"Sit tua, meque Deum deceptus crederet orbis." 
Dixerat; et certâ fodisset pectora dextra: 
Sed Fortuna (velut prope summa pericula mater 
Stare sinit puerum interdum, ut majora timenti 
gratius auxilium veniat) submittit alumno,    240 
Unde minus speratur, opem: nam castra Bogudes, 
Extra aciem positus, praedae perductus amore, 
Pompeiana petit. Contra hunc, ad castra tuenda, 
Ex acie educit Labienus quinque cohortes. 
Perdidit infelix Pompeium hic casus, et omne    245 
Mutavit belli fatum. Pro Caesare falsus 
It timor; et cunctis Labienus terga dedisse 
Creditur; illa suos debellat opinio, spemque 
Caesareis creat. Errorem monstrare, metumve 
Tantum inhibere, studet frustra Pompeius; acerbo    250 
Prodita diffugit casu miseranda juventus. 
Infelix Varus, toties devictus ab armis 
Caesareis, quem tot per clades fata tulissent, 
Jam male servatam cupiens abrumpere vitam, 
Irruit in medios enses; in vulnera laetus    255 
Mille ruit moriens; post tot certamina, cladi 
Huic superesse pudet, cumuloque deesse virorum. 
At miser ut totis rediens Labienus in arvis 
Pomeianorum vidit fugienta signa, 
Erroremque simul fatalem audiverat, amens,    260 
"Me miserum!" exclamat: "tantae, Fortuna, ruinae 
"Me facis auctorem? per me crudelia fata 
"Ausoniam subigunt? haec, hac fuge, prodite miles: 
"Hoc aperi pectus, tristemque ulciscere cladem: 
"Aut poenas sument pro vobis Caesaris enses."    265 
Tum vero (ut leo Gaetulis in saltibus ardens, 
Qui, venatorum telis cingentibus, ultro 
Assilit in ferrum) sese ingerit ipse periclis, 
Et cupide letum gladio molitur ab omni. 
Tandem vita fugit Stygias irata sub umbras.    270 
Jam stragis cumulos, et ineluctabile damnum, 
Viderat infelix tumulo Pompeius ab alto; 
Et, quamvis lucem damnat, sperare juventus 
Integra persuadet; nequidquam a tristibus arvis 
Aufugit, heu! terrâ statim moriturus in istâ.    275 
Sed fratrem Hispanas abscondent fata per urbes, 
Caesaris ut possit post mortem tristia rursus 
Bella, et Romanos olim renovare furores. 
Impia jam caedes oritur; passimque per agros 
Palantes caedunt insano ardore furentes    280 
Caesarei, et tanto saturant crudelis iras 
Victores, quanto plus tristia bella timebant 
Ante tubas dudum. Nec jam fugientibus ullam 
Vicinae latebrae, vel Pompeiana salutem 
Castra dabant miseris, infirmave moenia Mundae.    285 
Nam cito diripiunt victores castra; citâque 
Vi Mundam expugnant; dum (quod vix ulla tacebunt 
Saecula, vel credent forsan) pro caespite fossas 
Corporibus complent, faciuntque cadavera muros. 
Nec solum ante tubas, sed post haec proelia, tristis    290 
Caesar erat; quanti victoria constitit illa, 
Et quam moesta siet civili gloria bello, 
Sero animum subiit. Miserae nunc vulnera Romae, 
Nunc sua, victorisque nefas crudele, recenset, 
Invidamque simul; victricem paene coactus    295 
Fortunam damnare suam; quae clade triumphum 
Obruit, et tanto mersisset sanguine lauros. 
Talia dum moesto volvebat pectore Caesar, 
Pompeii caput abscisum Cenonius affert. 
Imgemit, et tantae lacrymis agnoscit obortis    300 
Fata domûs; subiit magni genitoris imago, 
Atque Aegyptiaco miserandum in litore funus. 
Quaerenti fatum juvenis Cenonius infit: 
"Cum modo Pompeius, Mundae funesta per arva, 
"Tot stragis cumulos, tot corpora caesa suorum,    305 
"Infelix vidit, nec jam reparabile damnum; 
"Vectus equo celeri, Carteiae ad litora fugit; 
"Ut, portum nactus notum, dare carbasa ventis 
"Posset; at insidias veritus, nostrosque sequentes, 
"Litora deseruit rursus, silvamque propinquam,    310 
"Consilii incertus, petiit. Nos, terga secuti, 
"Instamus, silvamque oculis scrutamur opacam; 
"Quaerentesque diu frustra, sub tegmine fagi 
"Umbrosae tandem defessum, et vulnere claudum, 
"Pompeium adspicimus solum, (pro tristia sortis    315 
"Humanae specula, et pompae documenta caducae!) 
"Pompeium illum, (inquam) qui tectum, o maxime Caesar, 
"Tot modo stipatus legionibus, et comitatus 
"Gentibus innumeris, tam longo tempore fatis 
"Pugnavit dubiis, jam cinctum milite nullo    320 
"Vidimus. Ut tradat se, hortamur: at ille minaci 
"Intrepidus vultu, 'Nunquam me Caesaris, inquit, 
"Captivum, victum quamvis, Fortuna videbit. 
"Abscisum videat caput; et, cervice revulsâ, 
"Haeredem agnoscat Magni: nec dedecus illud,    325 
"Quod fatum genitoris erat, mihi Roma putabit. 
"Non tam vile tamen caput hoc, certamine nullo, 
"Ut vobis tradatur, erit. Dum tela supersunt, 
"Non gratis moriar.' Tum pugnam ingressus iniquam, 
"In mediosque ruens, sine spe, sine viribus, omnes    330 
"Nos pariter, solâ adjutus virtute, lacessit. 
"Nec vitam, quam tanto animo projecerat ipse, 
"Servandi nobis conceditur ulla potestas. 
"Invasit ferrum, ceciditque in vulnera laetus; 
"Et tandem invito mortem sibi vindicat hoste."    335 
Tum Caesar lacrymans, "Generosum quaerite truncum; 
"Thuriferis collecta rogis componite membra, 
"Cum capite, et dignam tantis date Manibus urnam." 
Digressus Mundâ Caesar, securus ab omni 
Bellorum strepitu, victricia signa per urbes    340 
Sustulit Hispanas. Jam Gades, Corduba dives, 
Hispalis, atque omnes, quascumque interluit undis 
Baetis Anasve suis, victori tradere sese 
Non dubitant urbes. Populi, gentesque remotae, 
Sub juga jam veniunt. Abjectis Cantaber armis,    345 
Callaïcusque ferox, et Celta, atque impiger Astur, 
Exposcunt veniam, pacemque a Caesare quaerunt. 
Nil, terris olim venerabile, nomen Iberis 
Jam valuit Magni: cunctos Fortuna clientes 
Transtulerat; solus jam possidet omnia Caesar.    350 
Nec mirum, obtineat terras si solus Iberas, 
Qui sine rivali Romanas obtineret arces.
 
 

 
 
 
	 Thomas May 
	 Neo-Latin 
	 The Latin Library 
	 The Classics Page