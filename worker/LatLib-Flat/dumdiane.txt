Anonymous: Dum Diane vitrea 
 
 
 
 DUM DIANE VITREA 
 
 
 
 
 
Dum Diane vitrea 
sero lampas oritur 
et a fratris rosea 
luce dum succenditur, 
dulcis aura zephyri 
spirans omnes etheri 
nubes tollit; 
sic emollit 
vi chordarum pectora, 
et immutat 
cor, quod nutat 
ad amoris pignora. 
Letum iubar hesperi 
gratiorem 
dat humorem 
roris soporiferi 
mortalium generi. 
O quam felix est 
antidotum soporis, 
quot curarum tempestates 
sedat et doloris! 
Dum surrepit clausis 
oculorum poris, 
gaudio equiparat 
dulcedini amoris. 
Morpheus in mentem 
trahit impellentem 
ventum lenem, 
segetes maturas, 
murmura rivorum 
per arenas puras, 
circulares ambitus 
molendinorum, 
qui furantur somno 
lumen oculorum. 
Post blanda Veneris 
commercia 
lassatur cerebri 
substantia. 
Hinc caligantes 
mira novitate 
oculi nantes 
in palpebrarum rate! 
Hei, quem felix transitus 
amoris ad soporem, 
sed suavior regressus 
soporis ad amorem. 
Ex alvo leta fumus 
evaporat, 
qui capitis tres cellulas 
irrorat. 
Hic infumat oculos 
ad soporem pendulos, 
et palpebras 
sua fumositate 
replet, ne visus 
exspatietur late. 
Unde ligant oculos 
virtutes animales, 
que sunt magis vise 
ministeriales. 
Fronde sub arboris amena, 
dum querens canit philomena, 
suave est quiescere, 
suavius ludere 
in gramine 
cum virgine 
speciosa. 
Si variarum 
odor herbarum 
spiraverit, 
si dederit 
thorum rosa, 
dulciter soporis 
alimonia 
post defessa Veneris 
commercia 
lassis captatur, 
dum installatur. 
O in quantis 
animus amantis 
variatur vacillantis! 
Ut vaga ratis per equora 
dum caret anchora, 
fluctuat inter spem metumque dubia, 
sic Veneris militia.
 
 
 
 
 
 
	 Medieval Latin 
	 The Latin Library 
	 The Classics Homepage