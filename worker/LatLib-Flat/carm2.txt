Horace: Odes II
		 
		 
		 
	 
	
 
 Q. HORATI FLACCI CARMINVM LIBER SECVNDVS
 

 
 

 
 I 
 

 
 Motum ex Metello consule ciuicum 
 bellique causas et uitia et modos 
  ludumque Fortunae grauisque 
  principum amicitias et arma
 

 
 nondum expiatis uncta cruoribus,    5 
 periculosae plenum opus aleae, 
  tractas et incedis per ignis 
  suppositos cineri doloso.
 

 
 Paulum seuerae Musa tragoediae 
desit theatris; mox, ubi publicas    10 
  res ordinaris, grande munus 
  Cecropio repetes coturno,
 

 
 insigne maestis praesidium reis 
 et consulenti, Pollio, curiae, 
  cui laurus aeternos honores 
  Delmatico peperit triumpho.    15 
 

 
 Iam nunc minaci murmure cornuum 
 perstringis auris, iam litui strepunt, 
  iam fulgor armorum fugacis 
  terret equos equitumque uoltus.    20 
 

 
 Audire magnos iam uideor duces 
 non indecoro puluere sordidos 
  et cuncta terrarum subacta 
  praeter atrocem animum Catonis.
 

 
Iuno et deorum quisquis amicior    25 
 Afris inulta cesserat impotens 
  tellure, uictorum nepotes 
  rettulit inferias Iugurthae.
 

 
 Quis non Latino sanguine pinguior 
campus sepulcris impia proelia    30 
  testatur auditumque Medis 
  Hesperiae sonitum ruinae?
 

 
 Qui gurges aut quae flumina lugubris 
 ignara belli? Quod mare Dauniae 
  non decolorauere caedes? 
  Quae caret ora cruore nostro?    35 
 

 
 Sed ne relictis, Musa procax, iocis 
 Ceae retractes munera Neniae, 
  mecum Dionaeo sub antro 
  quaere modos leuiore plectro.    40 
 

 

 
 II 
 

 
 Nullus argento color est auaris 
 abdito terris, inimice lamnae 
 Crispe Sallusti, nisi temperato 
  splendeat usu.
 

 
 Viuet extento Proculeius aeuo,    5 
 notus in fratres animi paterni; 
 illum aget pinna metuente solui 
  Fama superstes.
 

 
 Latius regnes auidum domando 
spiritum quam si Libyam remotis    10 
 Gadibus iungas et uterque Poenus 
  seruiat uni.
 

 
 Crescit indulgens sibi dirus hydrops 
 nec sitim pellit, nisi causa morbi 
 fugerit uenis et aquosus albo    15 
  corpore languor.
 

 
 Redditum Cyri solio Prahaten 
 dissidens plebi numero beatorum 
 eximit Virtus populumque falsis 
  dedocet uti    20 
 

 
 uocibus, regnum et diadema tutum 
 deferens uni propriamque laurum 
 quisquis ingentis oculo inretorto 
  spectat aceruos.
 

 

 
 III 
 

 
 Aequam memento rebus in arduis 
 seruare mentem, non secus in bonis 
  ab insolenti temperatam 
  laetitia, moriture Delli,
 

 
 seu maestus omni tempore uixeris    5 
 seu te in remoto gramine per dies 
  festos reclinatum bearis 
  interiore nota Falerni.
 

 
 Quo pinus ingens albaque populus 
umbram hospitalem consociare amant    10 
  ramis? Quid obliquo laborat 
  lympha fugax trepidare riuo?
 

 
 Huc uina et unguenta et nimium breuis 
 flores amoenae ferre iube rosae, 
  dum res et aetas et Sororum 
  fila trium patiuntur atra.    15 
 

 
 Cedes coemptis saltibus et domo 
 uillaque, flauus quam Tiberis lauit, 
  cedes, et exstructis in altum 
  diuitiis potietur heres.    20 
 

 
 Diuesne prisco natus ab Inacho 
 nil interest an pauper et infima 
  de gente sub diuo moreris, 
  uictima nil miserantis Orci;
 

 
 omnes eodem cogimur, omnium    25 
 uersatur urna serius ocius 
  sors exitura et nos in aeternum 
  exilium impositura cumbae.
 

 

 
 IV 
 

 
 Ne sit ancillae tibi amor pudori, 
 Xanthia Phoceu: prius insolentem 
 serua Briseis niueo colore 
  mouit Anchillem;
 

 
mouit Aiacem Telamone natum    5 
 forma captiuae dominum Tecmessae; 
 arsit Atrides medio in triumpho 
  uirgine rapta,
 

 
 barbarae postquam cecidere turmae 
Thessalo uictore et ademptus Hector    10 
 tradidit fessis leuiora tolli 
  Pergama Grais.
 

 
 Nescias an te generum beati 
 Phyllidis flauae decorent parentes; 
 regium certe genus et penatis    15 
  maeret iniquos.
 

 
 Crede non illam tibi de scelesta 
 plebe delectam, neque sic fidelem, 
 sic lucro auersam potuisse nasci 
  matre pudenda.    20 
 

 
 Bracchia et uoltum teretisque suras 
 integer laudo: fuge suspicari 
 cuius octauum trepidauit aetas 
  claudere lustrum.
 

 

 
 V 
 

 
 Nondum subacta ferre iugum ualet 
 ceruice, nondum munia comparis 
  aequare nec tauri ruentis 
  in uenerem tolerare pondus.
 

 
 Circa uirentis est animus tuae    5 
 campos iuuencae, nunc fluuiis grauem 
  solantis aestum, nunc in udo 
  ludere cum uitulis salicto
 

 
 praegestientis. Tolle cupidinem 
immitis uuae: iam tibi liuidos    10 
  distinguet autumnus racemos 
  purpureo uarius colore;
 

 
 iam te sequetur; currit enim ferox 
 aetas et illi quos tibi dempserit 
  adponet annos; iam proterua 
  fronte petet Lalage maritum,    15 
 

 
 dilecta, quantum non Pholoe fugax, 
 non Chloris albo sic umero nitens 
  ut pura nocturno renidet 
  luna mari Cnidiusue Gyges,    20 
 

 
 quem si puellarum insereres choro, 
 mire sagacis falleret hospites 
  discrimen obscurum solutis 
  crinibus ambiguoque uoltu.
 

 

 
 VI 
 

 
 Septimi, Gadis aditure mecum et 
 Cantabrum indoctum iuga ferre nostra et 
 barbaras Syrtis, ubi Maura semper 
  aestuat unda,
 

 
 Tibur Argeo positum colono    5 
 sit meae sedes utinam senectae, 
 sit modus lasso maris et uiarum 
  militiaeque.
 

 
 Vnde si Parcae prohibent iniquae, 
dulce pellitis ouibus Galaesi    10 
 flumen et regnata petam Laconi 
  rura Phalantho.
 

 
 Ille terrarum mihi praeter omnis 
 angulus ridet, ubi non Hymetto 
 mella decedunt uiridique certat    15 
  baca Venafro,
 

 
 uer ubi longum tepidasque praebet 
 Iuppiter brumas et amicus Aulon 
 fertili Baccho minimum Falernis 
  inuidet uuis.    20 
 

 
 Ille te mecum locus et beatae 
 postulant arces; ibi tu calentem 
 debita sparges lacrima fauillam 
  uatis amici.
 

 

 
 VII 
 

 
 O saepe mecum tempus in ultimum 
 deducte Bruto militiae duce, 
  quis te redonauit Quiritem 
  dis patriis Italoque caelo,
 

 
 Pompei, meorum prime sodalium,    5 
 cum quo morantem saepe diem mero 
  fregi, coronatus nitentis 
  malobathro Syrio capillos?
 

 
 Tecum Philippos et celerem fugam 
sensi relicta non bene parmula,    10 
  cum fracta uirtus et minaces 
  turpe solum tetigere mento;
 

 
 sed me per hostis Mercurius celer 
 denso pauentem sustulit aere, 
  te rursus in bellum resorbens    15 
  unda fretis tulit aestuosis.
 

 
 Ergo obligatam redde Ioui dapem 
 longaque fessum militia latus 
  depone sub lauru mea, nec 
  parce cadis tibi destinatis.    20 
 

 
 Obliuioso leuia Massico 
 ciboria exple, funde capacibus 
  unguenta de conchis. Quis udo 
  deproperare apio coronas
 

 
 curatue myrto? Quem Venus arbitrum    25 
 dicet bibendi? Non ego sanius 
  bacchabor Edonis: recepto 
  dulce mihi furere est amico.
 

 

 
 VIII 
 

 
 Vlla si iuris tibi peierati 
 poena, Barine, nocuisset umquam, 
 dente si nigro fieres uel uno 
  turpior ungui,
 

 
 crederem; sed tu simul obligasti    5 
 perfidum uotis caput, enitescis 
 pulchrior multo iuuenumque prodis 
  publica cura.
 

 
 Expedit matris cineres opertos 
fallere et toto taciturna noctis    10 
 signa cum caelo gelidaque diuos 
  morte carentis.
 

 
 Ridet hoc, inquam, Venus ipsa, rident 
 simplices Nymphae, ferus et Cupido 
 semper ardentis acuens sagittas    15 
  cote cruenta.
 

 
 Adde quod pubes tibi crescit omnis, 
 seruitus crescit noua nec priores 
 impiae tectum dominae relinquont 
  saepe minati.    20 
 

 
 Te suis matres metuunt iuuencis, 
 te senes parci miseraeque nuper 
 uirgines nuptae, tua ne retardet 
  aura maritos.
 

 

 
 IX 
 

 
 Non semper imbres nubibus hispidos 
 manant in agros aut mare Caspium 
  uexant inaequales procellae 
  usque, nec Armeniis in oris,
 

 
amice Valgi, stat glacies iners     5 
 mensis per omnis aut Aquilonibus 
  querqueta Gargani laborant 
  et foliis uiduantur orni:
 

 
 tu semper urges flebilibus modis 
Mysten ademptum, nec tibi Vespero    10 
  surgente decedunt amores 
  nec rapidum fugiente solem.
 

 
 At non ter aeuo functus amabilem 
 plorauit omnis Antilochum senex 
  annos nec inpubem parentes    15 
  Troilon aut Phrygiae sorores
 

 
 fleuere semper. Desine mollium 
 tandem querellarum et potius noua 
  cantemus Augusti tropaea 
  Caesaris et rigidum Niphaten    20 
 

 
 Medumque flumen gentibus additum 
 uictis minores uoluere uertices 
  intraque praescriptum Gelonos 
  exiguis equitare campis.
 

 

 
 X 
 

 
 Rectius uiues, Licini, neque altum 
 semper urgendo neque, dum procellas 
 cautus horrescis, nimium premendo 
  litus iniquom.
 

 
 Auream quisquis mediocritatem    5 
 diligit, tutus caret obsoleti 
 sordibus tecti, caret inuidenda 
  sobrius aula.
 

 
 Saepius uentis agitatur ingens 
pinus et celsae grauiore casu    10 
 decidunt turres feriuntque summos 
  fulgura montis.
 

 
 Sperat infestis, metuit secundis 
 alteram sortem bene praeparatum 
 pectus. Informis hiemes reducit    15 
  Iuppiter, idem
 

 
 summouet. Non, si male nunc, et olim 
 sic erit: quondam cithara tacentem 
 suscitat Musam neque semper arcum 
  tendit Apollo.    20 
 

 
 Rebus angustis animosus atque 
 fortis appare; sapienter idem 
 contrahes uento nimium secundo 
  turgida uela.
 

 

 
 XI 
 

 
 Quid bellicosus Cantaber et Scythes, 
 Hirpine Quincti, cogitet Hadria 
  diuisus obiecto, remittas 
  quaerere nec trepides in usum
 

 
 poscentis aeui pauca: fugit retro    5 
 leuis iuuentas et decor, arida 
  pellente lasciuos amores 
  canitie facilemque somnum.
 

 
 Non semper idem floribus est honor 
uernis neque uno luna rubens nitet    10 
  uoltu: quid aeternis minorem 
  consiliis animum fatigas?
 

 
 Cur non sub alta uel platano uel hac 
 pinu iacentes sic temere et rosa 
  canos odorati capillos,    15 
  dum licet, Assyriaque nardo
 

 
 potamus uncti? dissipat Euhius 
 curas edacis. Quis puer ocius 
  restinguet ardentis Falerni 
  pocula praetereunte lympha?    20 
 

 
 Quis deuium scortum eliciet domo 
 Lyden? Eburna dic, age, cum lyra 
  maturet, in comptum Lacaenae 
  more comas religata nodum.
 

 

 
 XII 
 

 
 Nolis longa ferae bella Numantiae, 
 nec durum Hannibalem nec Siculum mare 
 Poeno purpureum sanguine mollibus 
  aptari citharae modis,

 

 
 nec saeuos Lapithas et nimium mero    5 
 Hylaeum domitosque Herculea manu 
 Telluris iuuenes, unde periculum 
  fulgens contremuit domus
 

 
 Saturni ueteris; tuque pedestribus 
dices historiis proelia Caesaris,    10 
 Maecenas, melius ductaque per uias 
  regum colla minacium.
 

 
 Me dulcis dominae Musa Licymniae 
 cantus, me uoluit dicere lucidum 
fulgentis oculos et bene mutuis    15 
  fidum pectus amoribus;
 

 
 quam nec ferre pedem dedecuit choris 
 nec certare ioco nec dare bracchia 
 ludentem nitidis uirginibus sacro 
  Dianae celebris die.    20 
 

 
 Num tu quae tenuit diues Achaemenes 
 aut pinguis Phrygiae Mygdonias opes 
 permutare uelis crine Licymniae, 
  plenas aut Arabum domos
 

 
 cum flagrantia detorquet ad oscula    25 
 ceruicem aut facili saeuitia negat 
 quae poscente magis gaudeat eripi, 
  interdum rapere occupet?
 

 

 
 XIII 
 

 
 Ille et nefasto te posuit die, 
 quicumque primum, et sacrilega manu 
  produxit, arbos, in nepotum 
  perniciem obprobriumque pagi;
 

 
 illum et parentis crediderim sui    5 
 fregisse ceruicem et penetralia 
  sparsisse nocturno cruore 
  hospitis, ille uenena Colcha
 

 
 et quidquid usquam concipitur nefas 
tractauit, agro qui statuit meo    10 
  te, triste lignum, te, caducum 
  in domini caput inmerentis.
 

 
 Quid quisque uitet, nunquam homini satis 
 cautum est in horas: nauita Bosphorum 
  Poenus perhorrescit neque ultra    15 
  caeca timet aliunde fata,
 

 
 miles sagittas et celerem fugam 
 Parthi, catenas Parthus et Italum 
  robur; sed inprouisa leti 
  uis rapuit rapietque gentis.    20 
 

 
 Quam paene furuae regna Proserpinae 
 et iudicantem uidimus Aeacum 
  sedesque discriptas piorum et 
  Aeoliis fidibus querentem
 

 
Sappho puellis de popularibus    25 
 et te sonantem plenius aureo, 
  Alcaee, plectro dura nauis, 
  dura fugae mala, dura belli.
 

 
 Vtrumque sacro digna silentio 
mirantur umbrae dicere, sed magis    30 
  pugnas et exactos tyrannos 
  densum umeris bibit aure uolgus.
 

 
 Quid mirum, ubi illis carminibus stupens 
 demittit atras belua centiceps 
  auris et intorti capillis    35 
  Eumenidum recreantur angues?
 

 
 Quin et Prometheus et Pelopis parens 
 dulci laborum decipitur sono 
  nec curat Orion leones 
  aut timidos agitare lyncas.    40 
 

 

 
 XIV 
 

 
 Eheu fugaces, Postume, Postume, 
 labuntur anni nec pietas moram 
  rugis et instanti senectae 
  adferet indomitaeque morti,
 

 
non, si trecenis quotquot eunt dies,    5 
 amice, places inlacrimabilem 
  Plutona tauris, qui ter amplum 
  Geryonen Tityonque tristi
 

 
 compescit unda, scilicet omnibus 
quicumque terrae munere uescimur    10 
  enauiganda, siue reges 
  siue inopes erimus coloni.
 

 
 Frustra cruento Marte carebimus 
 fractisque rauci fluctibus Hadriae, 
  frustra per autumnos nocentem    15 
  corporibus metuemus Austrum:
 

 
 uisendus ater flumine languido 
 Cocytos errans et Danai genus 
  infame damnatusque longi 
  Sisyphus Aeolides laboris.    20 
 

 
 Linquenda tellus et domus et placens 
 uxor, neque harum quas colis arborum 
  te praeter inuisas cupressos 
  ulla breuem dominum sequetur;
 

 
absumet heres Caecuba dignior    25 
 seruata centum clauibus et mero 
  tinguet pauimentum superbo, 
  pontificum potiore cenis.
 

 

 
 XV 
 

 
 Iam pauca aratro iugera regiae 
 moles relinquent, undique latius 
  extenta uisentur Lucrino 
  stagna lacu platanusque caelebs
 

 
euincet ulmos; tum uiolaria et    5 
 myrtus et omnis copia narium 
  spargent oliuetis odorem 
  fertilibus domino priori;
 

 
 tum spissa ramis laurea feruidos 
excludet ictus. Non ita Romuli    10 
  praescriptum et intonsi Catonis 
  auspiciis ueterumque norma.
 

 
 Priuatus illis census erat breuis, 
 commune magnum; nulla decempedis 
  metata priuatis opacam    15 
  porticus excipiebat Arcton,
 

 
 nec fortuitum spernere caespitem 
 leges sinebant, oppida publico 
  sumptu iubentes et deorum 
  templa nouo decorare saxo.    20 
 

 

 
 XVI 
 

 
 Otium diuos rogat in patenti 
 prensus Aegaeo, simul atra nubes 
 condidit lunam neque certa fulgent 
  sidera nautis;
 

 
 otium bello furiosa Thrace,    5 
 otium Medi pharetra decori, 
 Grosphe, non gemmis neque purpura 
  uenale neque auro.
 

 
 Non enim gazae neque consularis 
summouet lictor miseros tumultus    10 
 mentis et curas laqueata circum 
  tecta uolantis.
 

 
 Viuitur paruo bene, cui paternum 
 splendet in mensa tenui salinum 
 nec leuis somnos timor aut cupido    15 
  sordidus aufert.
 

 
 Quid breui fortes iaculamur aeuo 
 multa? Quid terras alio calentis 
 sole mutamus? Patriae quis exul 
  se quoque fugit?    20 
 

 
 Scandit aeratas uitiosa nauis 
 cura nec turmas equitum relinquit, 
 ocior ceruis et agente nimbos 
  ocior Euro.
 

 
 Laetus in praesens animus quod ultra est    25 
 oderit curare et amara lento 
 temperet risu: nihil est ab omni 
  parte beatum.
 

 
 Abstulit clarum cita mors Achillem, 
longa Tithonum minuit senectus,    30 
 et mihi forsan, tibi quod negarit, 
  porriget hora.
 

 
 Te greges centum Siculaeque circum 
 mugiunt uaccae, tibi tollit hinnitum 
apta quadrigis equa, te bis Afro    35 
  murice tinctae
 

 
 uestiunt lanae; mihi parua rura et 
 spiritum Graiae tenuem Camenae 
 Parca non mendax dedit et malignum 
  spernere uolgus.    40 
 

 

 
 XVII 
 

 
 Cur me querellis exanimas tuis? 
 Nec dis amicum est nec mihi te prius 
  obire, Maecenas, mearum 
  grande decus columenque rerum.
 

 
A! te meae si partem animae rapit    5 
 maturior uis, quid moror altera, 
  nec carus aeque nec superstes 
  integer? Ille dies utramque
 

 
 ducet ruinam. Non ego perfidum 
dixit sacramentum: ibimus, ibimus,    10 
  utcumque praecedes, supremum 
  carpere iter comites parati.
 

 
 Me nec Chimaerae spiritus igneae 
 nec, si resurgat centimanus gigas, 
  diuellet umquam: sic potenti    15 
  Iustitiae placitumque Parcis.
 

 
 Seu Libra seu me Scorpios aspicit 
 formidolosus, pars uiolentior 
  natalis horae, seu tyrannus 
  Hesperiae Capricornus undae,    20 
 

 
 utrumque nostrum incredibili modo 
 consentit astrum; te Iouis impio 
  tutela Saturno refulgens 
  eripuit uolucrisque Fati
 

 
 tardauit alas, cum populus frequens    25 
 laetum theatris ter crepuit sonum; 
  me truncus inlapsus cerebro 
  sustulerat, nisi Faunus ictum
 

 
 dextra leuasset, Mercurialium 
custos uirorum. Reddere uictimas    30 
  aedemque uotiuam memento; 
  non humilem feriemus agnam.
 

 

 
 XVIII 
 

 
  Non ebur neque aureum 
 mea renidet in domo lacunar; 
  non trabes Hymettiae 
 premunt columnas ultima recisas 
  Africa, neque Attali    5 
 ignotus heres regiam occupaui, 
  nec Laconicas mihi 
 trahunt honestae purpuras clientae. 
  At fides et ingeni 
benigna uena est pauperemque diues    10 
  me petit; nihil supra 
 deos lacesso nec potentem amicum 
  largiora flagito, 
 satis beatus unicis Sabinis. 
  Truditur dies die    15 
 nouaeque pergunt interire lunae; 
  tu secanda marmora 
 locas sub ipsum funus et sepulcri 
  inmemor struis domos 
marisque Bais obstrepentis urges    20 
  summouere litora, 
 parum locuples continente ripa. 
  Quid quod usque proximos 
 reuellis agri terminos et ultra 
  limites clientium    25 
 salis auarus? Pellitur paternos 
  in sinu ferens deos 
 et uxor et uir sordidosque natos. 
  Nulla certior tamen 
rapacis Orci fine destinata    30 
  aula diuitem manet 
 erum. Quid ultra tendis? Aequa tellus 
  pauperi recluditur 
 regumque pueris, nec satelles Orci 
  callidum Promethea    35 
 reuexit auro captus. Hic superbum 
  Tantalum atque Tantali 
 genus coercet, hic leuare functum 
  pauperem laboribus 
uocatus atque non uocatus audit.    40 
 

 

 
 XIX 
 

 
 Bacchum in remotis carmina rupibus 
 uidi docentem, credite posteri, 
  Nymphasque discentis et auris 
  capripedum Satyrorum acutas.
 

 
 Euhoe, recenti mens trepidat metu    5 
 plenoque Bacchi pectore turbidum 
  laetatur. Euhoe, parce Liber, 
  parce, graui metuende thyrso.
 

 
 Fas peruicacis est mihi Thyiadas 
uinique fontem lactis et uberes    10 
  cantare riuos atque truncis 
  lapsa cauis iterare mella;
 

 
 fas et beatae coniugis additum 
 stellis honorem tectaque Penthei 
  disiecta non leni ruina,    15 
  Thracis et exitium Lycurgi.
 

 
 Tu flectis amnes, tu mare barbarum, 
 tu separatis uuidus in iugis 
  nodo coerces uiperino 
  Bistonidum sine fraude crinis.    20 
 

 
 Tu, cum parentis regna per arduum 
 cohors Gigantum scanderet inpia, 
  Rhoetum retorsisti leonis 
  unguibus horribilique mala;
 

 
 quamquam, choreis aptior et iocis    25 
 ludoque dictus, non sat idoneus 
  pugnae ferebaris; sed idem 
  pacis eras mediusque belli.
 

 
 Te uidit insons Cerberus aureo 
cornu decorum leniter atterens    30 
  caudam et recedentis trilingui 
  ore pedes tetigitque crura.
 

 

 
 XX 
 

 
 Non usitata nec tenui ferar 
 penna biformis per liquidum aethera 
  uates neque in terris morabor 
  longius inuidiaque maior
 

 
urbis relinquam. Non ego pauperum    5 
 sanguis parentum, non ego quem uocas, 
  dilecte Maecenas, obibo 
  nec Stygia cohibebor unda.
 

 
 Iam iam residunt cruribus asperae 
pelles et album mutor in alitem    10 
  superne nascunturque leues 
  per digitos umerosque plumae.
 

 
 Iam Daedaleo ocior Icaro 
 uisam gementis litora Bosphori 
  Syrtisque Gaetulas canorus    15 
  ales Hyperboreosque campos.
 

 
 Me Colchus et qui dissimulat metum 
 Marsae cohortis Dacus et ultimi 
  noscent Geloni, me peritus 
  discet Hiber Rhodanique potor.    20 
 

 
 Absint inani funere neniae 
 luctusque turpes et querimoniae; 
  conpesce clamorem ac sepulcri 
  mitte superuacuos honores.
 

 
	 
		 Horace 
		 The Latin Library 
		 The Classics Page