Prudentius VII
		 

		 
		 
	 
	
 

 HYMNUS IN HONOREM QUIRINI MARTYRIS, EPISCOPI ECCLESIAE SISCIANAE
 

 

 
Insignem meriti uirum, 
quirinum placitum deo, 
urbis moenia Sisciae 
concessum sibi martyrem 
conplexu patrio fouent. 
 
 Hic sub Galerio duce, 
qui tunc lllyricos sinus 
urgebat dicionibus, 
fertur catholicam fidem 
inlustrasse per exitum. 
 
 Non illum gladii rigor 
non incendia, non ferae 
crudeli interitu necant, 
sed lymfis fluuialibus 
gurges, dum rapit, abluit. 
 
 Nil refert, uitreo aequore 
an de flumine sanguinis 
tinguat passio martyrem, 
aeque gloria prouenit 
fluctu quolibet uuida. 
 
 Summo pontis ab ardui 
sanctae plebis episcopus 
in praeceps fluuio datur 
suspensum laqueo gerens 
ingentis lapidem molae. 
 
 Deiectum placidissimo 
amnis uertice suscipit 
nec mergi patitur sibi 
miris uasta natatibus 
saxi pondera sustinens. 
 
 Spectant eminus e solo 
doctorem pauidi greges; 
nam Christi populus frequens 
riparum sinuamina 
stipato agmine saepserat. 
 
 Sed Quirinus, ut eminens 
os circumtulit, heu, suos 
exemplo trepidos uidet; 
nil ipse proprii memor 
inter stagna periculi 
 
 confirmat pia pectora 
uerbis mitificis rogans, 
ne quem talia terreant 
neu constans titubet fides 
aut poenam putet emori. 
 
 Dicentem fluitantibus 
amnis terga uehunt uadis 
nec substrata profunditas 
saxoque et laqueo et uiro 
audet sponte dehiscere. 
 
 Sensit martyr episcopus 
iam partam sibi praeripi 
palmam mortis et exitus 
ascensumque negarier 
aeterni ad solium patris: 
 
 'Hisu cunctipotens', ait, 
'haudquaquam tibi gloria 
haee est insolita aut noua 
calcare fremitum maris 
prona et flumina sistere. 
 
 Scimus discipulum Petrum, 
cum uestigia tingueret 
mortali trepidus pede, 
dextrae subsidio tuae 
subiecisse salum solo; 
 
 Iordanem quoque nouimus 
tortis uerticibus uagum, 
dum fertur rapido impetu, 
ad fontem refluis retro 
confugisse meatibus. 
 
 Haec miracula sunt tuae 
uirtutis, domine, ut, modo 
suspendar leue praenatans, 
summo gurgite fluminis 
cum collo scopulum traham. 
 
 Iam plenus titulus tui est 
et uis prodita nominis, 
quam gentilis hebet stupor: 
absoluas, precor, optime, 
huius numc animae moras. 
 
 Quid possis, probat amnicus. 
qui uectat silicem, liquor. 
hoc iam, quod superest, cedo, 
quo nil est pretiosius, 
pro re, Christe deus, mori!' 
 
 Orantem simul halitus 
et uox deserit et calor, 
scandit spiritus ardua, 
fit pondus graue saxeum, 
corpus suscipiunt aquae.
 

 
 
 
 
	 Prudentius 
	 Christian Latin 
	 The Latin Library 
	 The Classics Page