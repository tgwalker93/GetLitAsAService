Plautus: Cistellaria
		 
		 
		 
	 
	
 
 T. MACCI PLAVTI CISTELLARIA 
 

 
 PERSONAE 

 SELENIVM MERETRIX
 GYMNASIVM MERETRIX
 LENA
 AVXILIVM DEVS
 ALCESIMARCHVS ADVLESCENS
 SERVVS
 SENEX
 LAMPADIO SERVVS
 MELAENIS LENA
 PHANOSTRATA MATRONA
 HALISCA ANCILLA
 DEMIPHO SENEX
 

 

 
 ARGVMENTVM 
 

 Comprimit adulescens Lemnius Sicyoniam,
 Is redit in patriam, et gnatam generat nuptiis.
 Sicyonia aeque parit puellam. hanc servolus
 Tollit atque exponit, et ex insidiis aucupat.
 Eam sublatam meretrix alli detulit.
 Lemno post rediens ducit quam compresserat
 Lemnique natam spondet adulescentulo
 Amore capto illius proiecticiae.
 Requirens servos reperit quam proiecerat.
 Itaque lege et rite civem cognitam
 Alcesimarchus, ut erat nactus, possidet.
 

 

 
 ACTVS 1 
 

 
 I.i 
 SELENIVM Cum ego antehac te amavi et mi amicam esse crevi,
 mea Gymnasium, et matrem tuam, tum id mihi hodie
 aperuistis, tu atque haec: soror si mea esses,
 qui magis potueritis mihi honorem ire habitum,
 nescio, nisi, ut meus est animus, fieri non posse arbitror;   5 
 ita omnibus relictis rebus mihi frequentem operam dedistis.
 eo ego vos amo et eo a me magnam iniistis gratiam.
 GYMNASIVM Pol isto quidem nos pretio facile est frequentare
 tibi utilisque habere:
 ita in prandio nos lepide ac nitide   10 
 accepisti apud te, ut semper meminerimus.
 SEL. Lubenti edepol animo factum et fiet a me,
 quae vos arbitrabor velle, ea ut expetessam.
 LENA Quod ille dixit, qui secundo vento vectus est tranquillo
mari,
 ventum gaudeo—ecastor ad ted, ita hodie hic acceptae sumus   15 
 suavibus modis,
 nec nisi disciplina apud te fuit quicquam ibi quin mihi placeret.
 SEL. Quid ita, amabo? LENA. Raro nimium dabat quod biberem,
 id merum infuscabat.
 GYMN. Amabo, hicine istud decet? LENA. Iusque fasque
est:  19-20 
 nemo alienus hic est. SEL. Merito vostro amo vos,   21 
 quia me colitis et magni facitis. LENA. Decet pol, mea Selenium,
 hunc esse ordinem benevolentis inter se
 beneque amicitia utier,
 ubi istas videas summo genere natas, summatis matronas,   25 
 ut amicitiam colunt atque ut eam iunctam bene habent inter se.
 si idem istud nos faciamus, si idem imitemur, ita tamen vix vivimus
 cum invidia summa. suarum opum nos volunt esse indigentes.
 nostra copia nil volunt nos potesse   29-30 
 suique omnium rerum nos indigere,   31 
 ut sibi simus supplices.
 eas si adeas, abitum quam aditum malis, ita nostro ordini
 palam blandiuntur, clam, si occasio usquam est,
 aquam frigidam subdole suffundunt.   35 
 viris cum suis praedicant nos solere,
 suas paelices esse aiunt, eunt depressum.
 quia nos libertinae sumus, et ego et tua mater, ambae
 meretrices fuimus: illa te, ego hanc mihi educavi
 ex patribus conventiciis. neque ego hanc superbiai   40 
 causa pepuli ad meretricium quaestum, nisi ut ne esurirem.
 SEL. At satius fuerat eam viro dare nuptum potius. LENA. 
Heia,
 haec quidem ecastor cottidie viro nubit, nupsitque hodie,
 nubet mox noctu: numquam ego hanc viduam cubare sivi.
 nam si haec non nubat, lugubri fame familia pereat.   45 
 GYMN. Necesse est, quo tu me modo voles esse, ita esse, mater.
 LENA. Ecastor haud me paenitet, si ut dicis ita futura es.
 nam si quidem ita eris ut volo, numquam senecta fies
 semperque istam quam nunc habes aetatulam optinebis,
 multisque damno et mihi lucro sine meo saepe eris sumptu.   50 
 GYMN. Di faxint. LENA. Sine opera tua di horunc nil facere
possunt.
 GYMN. Equidem hercle addam operam sedulo; sed tu aufer istaec
verba.
 meus oculus, mea Selenium, numquam ego te tristiorem
 vidi esse. quid, cedo, te obsecro tam abhorret hilaritudo?
 neque munda adaeque es, ut soles (hoc sis vide, ut petivit  55 
 suspiritum alte) et pallida es. eloquere utrumque nobis,
 et quid tibi est et quid velis nostram operam, ut nos sciamus.
 noli, obsecro, lacrumis tuis mi exercitum imperare.
 SEL. Med excrucio, mea Gymnasium: male mihi est, male maceror;
 doleo ab animo, doleo ab oculis, doleo ab aegritudine.  60 
 quid dicam, nisi stultitia mea me in maerorem rapi?
 GYMN. Indidem unde oritur facito ut facias stultitiam sepelibilem.
 SEL. Quid faciam? GYMN. In latebras abscondas pectore
penitissimo.
 tuam stultitiam sola facito ut scias sine aliis arbitris.
 SEL. At mihi cordolium est. GYMN. Quid? id unde est tibi
cor?  65 
  commemora obsecro;
 quod neque ego habeo neque quisquam alia mulier, ut perhibent viri.
 SEL. Siquid est quod doleat, dolet; si autem non est—tamen
hoc hic dolet.
 GYMN. Amat haec mulier. SEL. Eho an amare occipere amarum
est, obsecro?
 GYMN. Namque ecastor Amor et melle et felle est fecundissimus;
 gustui dat dulce, amarum ad satietatem usque oggerit.  70 
 SEL. Ad istam faciem est morbus, qui me, mea Gymnasium, macerat.
 GYMN. Perfidiosus est Amor. SEL. Ergo in me peculatum
facit.
 GYMN. Bono animo es, erit isti morbo melius. SEL. Confidam
fore,
 si medicus veniat qui huic morbo facere medicinam potest.
 GYMN. Veniet. SEL. Spissum istuc amanti est verbum, veniet,
nisi venit.  75 
 sed ego mea culpa et stultitia peius misera maceror,
 quom ego illum unum mi exoptavi, quicum aetatem degerem.
 LENA. Matronae magis conducibilest istuc, mea Selenium,
 unum amare et cum eo aetatem exigere quoi nuptast semel.
 verum enim meretrix fortunati est oppidi simillima:  80 
 non potest suam rem obtinere sola sine multis viris.
 SEL. Hoc volo agatis. qua accersitae causa ad me estis, eloquar.
 nam mea mater, quia ego nolo me meretricem dicier,
 obsecutast de ea re, gessit morem morigerae mihi,
 ut me, quem ego amarem graviter, sineret cum eo vivere.  85 
 LENA. Stulte ecastor fecit. sed tu enumquam cum quiquam viro
 consuevisti? SEL. Nisi quidem cum Alcesimarcho, nemine,
 neque pudicitiam meam mi alius quisquam imminuit. LENA. Obsecro,
 quo is homo insinuavit pacto se ad te? SEL. Per Dionysia
 mater pompam me spectatum duxit. dum redeo domum,  90 
 conspicillo consecutust clanculum me usque ad fores.
 inde in amicitiam insinuavit cum matre et mecum simul
 blanditiis, muneribus, donis. LENA. Mihi istunc vellem hominem
dari,
 ut ego illum vorsarem! SEL. Quid opust verbis? consuetudine
 coepi amare contra ego illum, et ille me. LENA. O mea Selenium,  95 
 adsimulare amare oportet. nam si ames, extempulo
 melius illi multo, quem ames, consulas quam rei tuae.
 SEL. At ille conceptis iuravit verbis apud matrem meam,
 me uxorem ducturum esse: ei nunc alia ducendast domum,
 sua cognata Lemniensis, quae habitat hic in proxumo.  100 
 nam eum pater eius subegit. nunc mea mater iratast mihi,
 quia non redierim domum ad se, postquam hanc rem resciverim,
 eum uxorem ducturum esse aliam. LENA. Nihil amori iniuriumst.
 SEL. Nunc te amabo ut hanc hic <unum> triduom hoc solum sinas
 esse et hic servare apud me. nam ad matrem accersita sum.  105 
 LENA. Quamquam istud mihi erit molestum triduom, et damnum dabis,
 faciam. SEL. Facis benigne et amice. sed tu, Gymnasium mea,
 si me absente Alcesimarchus veniet, nolito acriter
 eum inclamare (utut erga me est meritus, mihi cordi est tamen),
 sed, amabo, tranquille: ne quid, quod illi doleat, dixeris.  110 
 accipias clavis: si quid opus tibi erit prompto, promito.
 ego volo ire. GYMN. Vt mi excivisti lacrimas. SEL. Gymnasium
mea,
 bene vale. GYMN. Cura te, amabo. sicine immunda, obsecro,
 ibis? SEL. Immundas fortunas aequom est squalorem sequi.
 GYMN. Amiculum hoc sustolle saltem. SEL. Sine trahi,
cum egomet trahor.  115 
 GYMN. Quando ita tibi lubet, vale atque salve. SEL. Si
possim, velim.
 GYMN. Numquid me vis, mater, intro quin eam? ecastor mihi
 visa amare. LENA. Istoc ergo auris graviter obtundo tuas,
 ne quem ames. abi intro. GYMN. Numquid me vis? LENA. 
Vt valeas. GYMN. Vale.
 

 
 I.ii 
 LENA. Idem mihi magnae quod parti est vitium mulierum  120 
 quae hunc quaestum facimus: quae ubi saburratae sumus,
 largiloquae extemplo sumus, plus loquimur quam sat est.
 nam ego illanc olim, quae hinc flens abiit, parvolam
 puellam proiectam ex angiportu sustuli.
 [adulescens quidam hic est adprime nobilis   125 
 quin ego nunc quia sum onusta mea ex sententia
 quiaque adeo me complevi flore Liberi,
 magis libera uti lingua conlibitum est mihi,
 tacere nequeo misera quod tacito usus est.
 Sicyone, summo genere; ei vivit pater.  130 
 is amore misere hanc deperit mulierculam,
 quae hinc modo flens abiit. contra amore eum haec deperit.]
 eam meae ego amicae dono huic meretrici dedi,
 quae saepe mecum mentionem fecerat,
 puerum aut puellam alicunde ut reperirem sibi,  135 
 recens natum, eapse quod sibi supponeret.
 ubi mihi potestas primum evenit, ilico
 feci eius ei quod me oravit copiam.
 postquam eam puellam a me accepit, ilico
 eandem puellam peperit quam a me acceperat,  140 
 sine obstetricis opera et sine doloribus,
 item ut aliae pariunt, quae malum quaerunt sibi.
 nam amatorem aibat esse peregrinum sibi
 suppositionemque eius facere gratia.
 id duae nos solae scimus: ego quae illi dedi  145 
 et illa quae a me accepit, praeter vos quidem.
 haec sic res gesta est. si quid usus venerit,
 meminisse ego hanc rem vos volo. ego abeo domum.
 

 
 I.iii 
 AVXILIVM Vtrumque haec, et multiloqua et multibiba, est anus.
 satin vix reliquit deo quod loqueretur loci,  150 
 ita properavit de puellae proloqui
 suppositione. quod si tacuisset, tamen
 ego eram dicturus, deus, qui poteram planius.
 nam mihi Auxilio est nomen. nunc operam date,
 ut ego argumentum hoc vobis plane perputem.  155 
 fuere Sicyoni iam diu Dionysia.
 mercator venit huc ad ludos Lemnius,
 isque hic compressit virginem, adulescentulus,
 <vi>, vinulentus multa nocte in via.
 is ubi malam rem scit se meruisse, ilico  160 
 pedibus perfugium peperit, in Lemnum aufugit,
 ubi habitabat tum. illa quam compresserat
 decumo post mense exacto hic peperit filiam.
 quoniam reum eius facti nescit qui siet,
 paternum servom sui participat consili,  165 
 dat eam puellam ei servo exponendam ad necem.
 is eam proiecit. haec puellam sustulit.
 ille clam observavit servos <qui eam proiecerat>
 quo aut quas in aedis haec puellam deferat.
 ut eampse vos audistis confiterier,   170 
 dat eam puellam meretrici Melaenidi,
 eaque educavit eam sibi pro filia
 bene ac pudice. tum illic autem Lemnius
 propinquam uxorem duxit, cognatam suam.
 ea diem suom obiit, facta morigera est viro.  175 
 post<quam> ille uxori iusta fecit, ilico
 huc commigravit; duxit uxorem hic sibi
 eandem quam olim virginem hic compresserat,
 et eam cognoscit esse, quam compresserat;
 illa illi dicit, eius se ex iniuria   180 
 peperisse gnatam atque eam se servo ilico
 dedisse exponendam. ille extemplo servolum
 iubet illum eundem persequi, si qua queat
 reperire quae sustulerit. ei rei nunc suam
 operam usque assiduo servos dat, si possiet   185 
 meretricem illam invenire, quam olim tollere,
 cum ipse exponebat, ex insidiis viderat.
 nunc quod relicuom restat volo persolvere,
 ut expungatur nomen, ne quid debeam.
 adulescens hic est Sicyoni, ei vivit pater;  190 
 is amore proiecticiam illam deperit
 quae dudum flens hinc abiit ad matrem suam,
 et illa hunc contra, qui est amor suavissimus.
 ut sunt humana, nihil est perpetuom datum.
 pater adulescenti dare volt uxorem; hoc ubi  195 
 mater rescivit, iussit accersi eam domum.
 haec sic res gesta est. bene valete et vincite
 virtute vera, quod fecistis antidhac;
 servate vostros socios, veteres et novos,
 augete auxilia vostra iustis legibus,   200 
 perdite perduelles, parite laudem et lauream,
 ut vobis victi Poeni poenas sufferant.
 

 

 
 ACTVS II 
 

 
 II.i 
 ALCESIMARCHVS Credo ego Amorem primum apud homines carnificinam
commentum.
 hanc ego de me coniecturam domi facio, ni foris quaeram,
 qui omnes homines supero [atque] antideo cruciabilitatibus animi.  205 
 iactor [crucior] agitor stimulor, versor
 in amoris rota, miser exanimor,
 feror differor distrahor diripior,
 ita nubilam mentem animi habeo.  209-210 
 ubi sum, ibi non sum, ubi non sum, ibist animus,  211 
 ita mi omnia sunt ingenia;
 quod lubet, non lubet iam id continuo,
 ita me Amor lassum animi ludificat,  214-215 
 fugat, agit, appetit, raptat, retinet,  216 
 lactat, largitur: quod dat non dat; deludit:
 modo quod suasit, <id> dissuadet,
 quod dissuasit, id ostentat.  219-220 
 maritumis moribus mecum experitur  221 
 ita meum frangit amantem animum;
 neque, nisi quia miser non eo pessum,
 mihi ulla abest perdito permities.
 ita pater apud villam detinuit   225 
 me hos dies sex ruri continuos,
 neque licitum interea est meam amicam visere ***
 estne hoc miserum memoratu?
 

 ***
 FRAGMENTA 
Gloss. Plaut.
 nudiussextus  230 

 Gel. N.A. 6.7.3
 (ALC.) Potine tu homo facinus facere strenuom? (SERVVS) 
Aliorum affatim est
 qui faciant. sane ego me nolo fortem perhiberi virum.
        ***  232a 
 SERVVS. Sed quid istuc? ALC. Mala multa dici mihi volo.
 SERV. 
Qua gratia?
 ALC. Quia vivo. SERV. Facile id quidem edepol possum,
si tu vis. ALC. Volo.
 SERV. At enim ne tu exponas pugno os metuo in imperio meo.   235 
 ALC. Numquam edepol faciam. SERV. Fidem da. ALC. 
Do, non facturum esse me.
 sed ego primum, tot qui ab amica abesse potuerim dies,
 sum nihili. SERV. Nihili hercle vero es. ALC. Quam ego
amarem perdite,
 quae me amaret contra. SERV. Dignus hercle es infortunio.
 ALC. Ei me <tot tam> acerba facere in corde. SERV. 
Frugi nunquam eris.  240 
 ALC. Praesertim quae coniurasset mecum et firmasset fidem,
 SERV. Neque deos neque homines aequom est facere tibi posthac
bene.
 ALC. Quae esset aetatem exactura mecum in matrimonio,
 SERV. Compedes te capere oportet neque eas unquam ponere.
 ALC. Quae mihi esset commendata et meae fidei concredita,  245 
 SERV. Hercle te verberibus multum caedi oportere arbitror.
 ALC. Quae mellillam me vocare et suavium solitast suom.
 SERV. Ob istuc unum verbum dignu's, deciens qui furcam feras.
 ALC. Egomet laetor. sed quid auctor nunc mihi es? SERV. 
Dicam tibi:
 Supplicium illi des, suspendas te, ne tibi suscenseat.  250 
 ALC. Quian ***
 SERV. Quid tu ergo *** te manuleo
   ***
 (ALC.) Quid si amo? *** (T.) *** est amor  273 
 *** atque illam quam <te> amare intellego
 *** si conclusos vos <me> habere in carcere
 *** amoris noctesque et dies
 ni emortuos ***
 mihi nunquam quisquam ***
 (T.) Immo maxumus.
 nam qui amant stulte atque inmodeste atque inprobe  280 
 *** ne ament.
        ***
 (ALC.) *** ubi tu es? SERV. Ecce me.
 ALC. I, adfer mihi arma et loricam adducito.
 SERV. Loricam adducam?   285 
 ALC. I, curre, equom adfer. SERV. Hercle hic insanit
miser.
 ALC. Abi atque hastatos multos, multos velites,
 multos cum multis—nil moror precario.
 ubi sunt quae iussi? SERV. Sanus hic non est satis.
 T. Ab anu esse credo nocitum, cum illaec sic facit.  290 
 SERV. Vtrum deliras, quaeso, an astans somnias,
 qui equom me adferre iubes, loricam adducere,
 multos hastatos, post id multos velites,
 multos cum multis? haec tu pervorsario
 mihi fabulatu's. ALC. Dixin ego istaec, obsecro?  295 
 SERV. Modo quidem hercle haec dixisti. ALC. Non praesens
quidem.
 SERV. Praestigiator, siquidem hic non es atque ades.
 T. Video ego te Amoris valde tactum toxico,
 adulescens; eo te magis volo monitum. ALC. Mone.
 T. Cave sis cum Amore tu unquam bellum sumpseris.  300 
 ALC. Quid faciam? T. Ad matrem eius devenias domum,
 expurges, iures, ores blande per precem
 eamque exores ne tibi suscenseat.
 ALC. Expurigabo hercle omnia ad raucam ravim.
        ***    304a 
 

 Non. p. 72M
 (SENEX) prohibet divitiis maximis, dote altili atque opima.
        ***    305a 
 

 mulierculam exornatulam. *** quidem hercle scita.
 quamquam vetus cantherius sum, etiam nunc, ut ego opinor,
 adhinnire equolam possum ego hanc, si detur sola soli.
 GYMNASIVM Nimis opportune mi evenit rediisse Alcesimarchum;
 nam sola nulla invitior solet esse. SEN. Me vocato,   310 
 ne sola sis: ego tecum <ero, volo> ego agere, ut tu agas aliquid.
 GYMN. Nimis lepide exconcinnavit hasce aedis Alcesimarchus.
 SEN. Vt quo<m Ven>us adgreditur, <place>t; lepidumst amare
semper.
 GYMN. Venerem meram haec aedes olent, quia amator expolivit.
 SEN. Non modo ipsa lepidast, commode quoque hercle fabulatur.   315 
 sed cum dicta huius interpretor, haec herclest, ut ego opinor,
 meum quae corrumpit filium. suspiciost eam esse,
 utpote quam nunquam viderim; de opinione credo.
 nam hasce aedis conductas habet meus gnatus, haec ubi astat:
 hoc hanc eam esse opiniost; nam haec illum nominavit.   320 
 quid si adeam atque appellem. mali damnique inlecebra, salve.
 GYMN. *** vapulabis.
 SEN. *** volo apud te.
        ***
 GYMN. Intro abeo,  330 
 nam meretricem astare in via solam prostibuli sanest.
        ***
 GYMN. quid vis.  362 
 SEN. Volo ex te scire quidquid est ***
 quid ego usquam male feci tibi <aut meu>s quisquam, id edisserta,
 quam ob rem me meumque filium quom <matr>e remque nostram  365 
 habes perditui et praedatui? GYMN. Miser errat, ut ego dixi.
 lepidast materies, ludam ego hunc, nam occasio videtur.
 potin operam inique equidem malam <ut ne> des innocenti?
 SEN. Sed <obsecro> te, nullusnest tibi amator alius
quisquam,
 nisi meus modo unus filius? GYMN. Quem quidem ego amem, alius
nemo est.  370 
 SEN. At ego *** GYMN. Nil moror: damno sunt tui mihi
similes.
 SEN. Quid *** (GYMN.) isne est id arbitratus?
        ***         372a 
 

 Prisc. GL 2.111K
 (GYM.) datores
 negotioli bellissimi senices soletis esse.
        ***         373a 
 

 Prisc. GL 2.388K
 LENA. Me respondere postulas? iniurium est.
 stipulari semper me ultro oportet a viris,
 eum quaestum facio, nil viris promittere.
        ***         376a 
 

 Prisc. GL 2.107K
 siquidem imperes pro copia, pro recula
        ***         377a 
 

 Festus 372M
 LENA. Quin is, si itura es? nimium is vegrandi gradu.
 

 Non. 198M
 GYMN. Pol ad cubituram, mater, magis sum exercita
 fere quam ad cursuram. eo sum tardiuscula.   380 

 Non. 499M
 meminere officium suom.
 

 Non. 63M et 415M
 ita mustulentus ventus nares attigit.
 

 Non. 108M
 capillo scisso atque excissatis auribus
 

 Non. 190M
 quae quasi carnificis angiporta purigans
 

  ***  404 
 non quasi nunc haec sunt hic, limaces, lividae,
 febriculosae, miserae amicae, osseae,
 diobolares, schoeniculae, miraculae,
 cum extritis talis, cum todillis crusculis
   ***
 SEL. Molestus es.  449 
 ALC. Meae issula sua <aede>s egent. ad me <sine ducam>.
 SEL. 
Aufer manum.
 ALC. Germana mea sororcula. SEL. Repudio te fraterculum.
 ALC. Tum tu igitur, mea matercula. MEL. Repudio te ~
fraterculum.
 ALC. Opsecro te SEL. Valeas. ALC. Vt sinas SEL. 
Nil moror. ALC. Expurigare me.
 SEL. *** ALC. Sine dicam. MEL. Satis sapit mihi
tuis periuriis.
 *** at nunc non potest. ALC. Supplicium polliceri volo.   455 
 SEL. At mi aps te accipere non libet. ALC. Em omnia
 patior iure infelix. SEL. Volup est neque tis misereri decet.
 quamquam hominem ***
 verba dare ***
 non illa * qui frangant foedera   460 
 *** eos ***
 (SEL.) dabis.
 ALC. At ego nec do neque te amittam hodie, nisi quae volo tecum
loqui
 das mihi operam.
 MEL. Potin ut mihi molestus ne sis? ALC. Quin id est
nomen mihi,  465 
 omnes mortales vocant molestum. ***
 *** obsecro. MEL. At frustra obsecras.
        ***
 quia sine omni *** ALC. Dabo
 ius iurandum. ***    470 
 MEL. At ego nunc <ab> illo mihi <caveo> iure iurando tuo;
 similest ius iurandum amantum quasi ius confusicium.
 ALC. Nescia ***
 *** (MEL.) nugas agis.
        ***         475 
 ALC. Supplicium dabo ***  477 
 quo modo ego ***
 *** (MEL.) quia es nactus novam,
 quae *** quaedam quasi tu nescias.  480 
 *** ALC. Di deaeque illam perdant ~ pariter.
 *** umquam, si hoc fallo. MEL. Nil moror
 *** falsum fallis, eo te *** ignorat fides.
 postremo, si mihi dedisses verba, deis numquam dares.
 ALC. Quin equidem illam ducam uxorem. MEL. Ducas, si
***  485 
 nunc hoc si tibi commodumst, quae ***
 ALC. Instruxi illi aurum atque vestem. (MEL.) ***
 siquidem amabas, *** illi instrui.
 sed sino. iam hoc mihi responde quod <ego> te rogavero:
 instruxisti ***  490 
 tibi ita ut voluisti *** (ALC.) quod volo.
 MEL. Eo facetu's quia tibi aliast sponsa locuples Lemnia.
 habeas. neque nos factione tanta quanta tu sumus
 neque opes nostrae tam sunt validae quam tuae; verum tamen
 hau metuo ne ius iurandum nostrum quisquam culpitet:   495 
 tu iam, si quid tibi dolebit, scies qua doleat gratia.
 ALC. Di me perdant— MEL. Quodcumque optes, tibi velim
contingere.
 ALC. Si illam uxorem duxero umquam, mihi quam despondit pater.
 MEL. Et me, si umquam tibi uxorem filiam dedero meam.
 ALC. Patierin me periurare? MEL. Pol te aliquanto facilius,  500 
 quam me meamque rem perire et ludificari filiam.
 alibi quaere ubi iuri iurando tuo satis sit subsidi:
 hic apud nos iam, Alcesimarche, confregisti tesseram.
 ALC. Face semel periclum. MEL. Feci saepe, quod factum
queror.
 ALC. Redde mi illam. MEL. Inter novam rem verbum usurpabo
vetus:  505 
 quod dedi datum non vellem, quod relicuomst non dabo.
 ALC. Non remissura es mihi illam? MEL. Pro me responsas
tibi.
 ALC. Non remittes? MEL. Scis iam dudum omnem meam sententiam.
 ALC. Satin istuc tibi in corde certumst? MEL. Quin ego
commentor quidem.
 ALC. Non edepol <ego> istaec tua dicta nunc in auris recipio.  510 
 MEL. Non? hem, quid agis igitur? animum advorte iam, ut quid
agas scias.
 ALC. At ita me di deaeque, superi atque inferi et medioxumi,
 itaque me Iuno regina et Iovis supremi filia
 itaque me Saturnus eius patruos— MEL. Ecastor pater.
 ALC. Itaque me Ops opulenta illius avia— MEL. Immo
mater quidem.  515 
 ALC. Iuno filia et Saturnus patruos et summus Iuppiter—
 tu me delenis, propter te haec pecco. MEL. Perge dicere.
 ALC. Anne etiam, ut quid consultura sis sciam, pergis eloqui?
 MEL. Non remittam. definitumst. ALC. Enim vero ita me
Iuppiter
 itaque me Iuno itaque Ianus ita—quid dicam nescio.    520 
 iam scio. immo, mulier, audi, meam ut scias sententiam.
 di me omnes, magni minuti, et etiam patellarii
 faxint, ne ego <dem vivae> vivos savium Selenio,
 nisi ego teque tuamque ~ filiam meque hodie obtruncavero,
 poste autem cum primo luci cras nisi ambo occidero,    525 
 et equidem hercle nisi pedatu tertio ~ omnis efflixero,
 nisi tu illam remittis ad me. dixi quae volui. vale.
 MEL. Abiit intro iratus. quid ego nunc agam? si redierit
 illa ad hunc, ibidem loci res erit: ubi odium occeperit,
 illam extrudet, tum hanc uxorem Lemniam ducet domum.   530 
 sed tamen ibo et persequar: amens ne quid faciat, cauto opust.
 postremo, quando aequa lege pauperi cum divite
 non licet, perdam operam potius quam carebo filia.
 sed quis hic est qui recta platea cursum huc contendit suom?
 et illud paveo et hoc formido, ita tota sum misera in metu.   535 

 
 II.ii 
 LAMPADIO Anum sectatus sum clamore per vias,
 miserrumam habui. ut illaec hodie quot modis
 moderatrix <linguae> fuit atque immemorabilis.
 quot illi blanditias, quid illi promisi boni,
 quot admoenivi fabricas, quot fallacias   540 
 in quaestione. vix exculpsi ut diceret,
 quia ei promisi dolium vini dare.
 

 
 II.iii 
 PHANOSTRATA Audire vocem visa sum ante aedis modo
 mei Lampadisci servi. LAMP. Non surda es, era:
 recte audivisti. PHAN. Quid agis hic? LAMP. Quod gaudeas.  545 
 PHAN. Quid id est? LAMP. Hinc ex hisce aedibus paulo
prius
 vidi exeuntem mulierem. PHAN. Illam quae meam
 gnatam sustulerat? LAMP. Rem tenes. PHAN. Quid postea?
 LAMP. Dico ei, quo pacto eam ab hippodromo viderim
 erilem nostram filiam sustollere.   550 
 extimuit tum illa. MEL. Iam horret corpus, cor salit.
 nam mihi ab hippodromo memini adferri parvolam
 puellam eamque me mihi supponere.
 PHAN. Age perge, quaeso. animus audire expetit
 ut gesta res sit. MEL. Vtinam audire non queas.  555 
        ***    555a 
 LAMP. Pergo illa<m onerare> dictis: "illaec ted anus
 fortu<nis ex secundis ad mi>seras vocat.
 nam illaec tibi nutrix est, ne matrem censeas.
 ego te reduco et revoco ad <summas> ditias,
 ubi tu locere in luculentam familiam,   560 
 unde tibi talenta magna viginti pater
 det dotis; non enim hic, ubi ex Tusco modo
 tute tibi indigne dotem quaeras corpore."
 PHAN. An, amabo, meretrix illa est quae illam sustulit?
 LAMP. Immo [meretrix] fuit; sed ut sit de ea re, eloquar.  565 
 iam perducebam illam ad me suadela mea:
 anus ei amplexa est genua, plorans, obsecrans,
 ne deserat se: eam suam esse filiam,
 seque eam peperisse sancte adiurabat mihi.
 "istanc quam quaeris" inquit "ego amicae meae  570 
 dedi, quae educaret eam pro filiola sua;
 et vivit" inquit. "ubi ea est?" inquam extempulo.
 PHAN. Servate di med obsecro. MEL. At me perditis.
 PHAN. Quoi illam dedisset exquisisse oportuit.
 LAMP. Quaesivi, et dixit meretrici Melaenidi.  575 
 MEL. Meum elocutust nomen, interii <oppido>.
 LAMP. Vbi elocuta est "duc ac demonstra mihi."
 "avecta est" inquit "peregre hinc habitatum." MEL. Obsipat
 aculam. LAMP. 'Quo avecta est, eo sequemur. sicine   580 
 agis nugas? periisti hercle, ni ***"
 *** <non> hoc longe destiti
 instare, usque adeo donec se adiurat anus
 iam mihi monstrare. PHAN. At non missam oportuit.
 LAMP. Servatur. sed illaec se quandam aibat mulierem  585 
 suam bene volentem convenire etiam prius,
 commune quacum id esset sibi negotium.
 et scio venturam. MEL. Me indicabit, et suas
 ad meas miserias ~ alias faciem consciam.  589-590 
 PHAN. Quid nunc vis facere me? LAMP. Intro abi atque
animo bono es.  591 
 vir tuos si veniet, iube domi opperirier,
 ne in quaestione mihi sit, si quid eum velim.
 ego ad anum recurro rursum. PHAN. Lampadio, obsecro,
 cura. LAMP. Perfectum ego hoc dabo negotium.   595 
 PHAN. Deos teque spero.— LAMP. Eosdem ego, uti abeas
domum.
 MEL. Adulescens, asta atque audi. LAMP. Men, mulier,
vocas?
 MEL. Te. LAMP. Quid negoti est? nam occupatus sum ampliter.
 MEL. Quis istic habitat? LAMP. Demipho dominus meus.
 MEL. Nempe istic est, qui Alcesimarcho filiam  600 
 suam despondit in divitias maxumas?
 LAMP. Is ipsust. MEL. Eho tu, quam vos igitur filiam
 nunc quaeritatis alteram? LAMP. Ego dicam tibi:
 non ex uxore natam uxoris filiam.
 MEL. Quid istuc est verbi? LAMP. Ex priore muliere  605 
 nata, inquam, meo ero est filia. MEL. Certe modo
 huius, quae locuta est, quaerere aibas filiam.
 LAMP. Huius ergo quaero. MEL. Quo modo igitur, obsecro,
 haec est prior, quae nupta nunc est? LAMP. Conteris
 tu tua me oratione, mulier, quisquis es.  610 
 medioxumam quam duxit uxorem, ex ea
 nata est haec virgo, Alcesimarcho quae datur.
 ea uxor diem obiit. iam scis? MEL. Teneo istuc satis.
 sed ego illud quaero confragosum, quo modo
 prior posterior sit et posterior sit prior?   615 
 LAMP. Prius hanc compressit quam uxorem duxit domum,
 prius gravida facta est priusque peperit filiam;
 eam postquam peperit, iussit parvam proici:
 ego eam proieci, alia mulier sustulit,
 ego inspectavi. erus hanc duxit postibi.  620 
 eam nunc puellam filiam eius quaerimus.
 quid nunc supina susum in caelum conspicis?
 MEL. Ei nunciam istuc quo properabas, nil moror.
 nunc intellexi. LAMP. Dis hercle habeo gratiam,
 nam ni intellexes, numquam, credo, amitteres.   625 
 MEL. Nunc mihi bonae necessumst esse ingratiis,
 quamquam esse nolo. rem palam esse intellego:
 nunc egomet potius hanc inibo gratiam
 ab illis, quam illaec me indicet. ibo domum,
 atque ad parentes redducam Selenium.   630 
 

 

 
 ACTVS III 
 

 
 III.i 
 MELAENIS Rem elocuta sum tibi omnem; sequere hac me, Selenium,
 ut eorum quoiam esse oportet te sis potius quam mea.
 quamquam invita te carebo, animum ego inducam tamen
 ut illud quem <ad modum> tuam in rem bene conducat consulam.
 nam hic crepundia insunt, quibuscum te illa olim ad me detulit,  635 
 quae mihi dedit, parentes te ut cognoscant facilius.
 accipe hanc cistellam, Halisca. agedum pulta illas fores.
 dic me orare ut aliquis intus prodeat propere ocius.
 ALCESIMARCHVS Recipe me ad te, Mors, amicum et benevolum. 639-640 
 SELENIVM       Mater mea,
 periimus miserae. ALC. Vtrum hac me feriam an ab laeva latus?  641 
 MEL. Quid tibi est? SEL. Alcesimarchum non vides? ferrum
tenet.
 ALC. Ecquid agis? remorare. lumen linque. SEL. Amabo,
accurrite,
 ne se interemat. ALC. O Salute mea salus salubrior,
 tu nunc, si ego volo seu nolo, sola me ut vivam facis.  645 
 MEL. Haud voluisti istuc severum facere. ALC. Nil mecum
tibi,
 mortuos tibi sum: hanc ut habeo certum est non amittere;
 nam hercle iam ad me adglutinandam totam decretum est dare.
 ubi estis, servi? occludite aedis pessulis, repagulis
 ilico: hanc ego tetulero intra limen. MEL. Abiit, abstulit   650 
 mulierem. ibo, persequar iam illum intro, ut haec ex me sciat
 eadem, si possum tranquillum facere ex irato mihi.
 

 

 
 ACTVS IV 
 

 
 IV.i 
 LAMPADIO Nullam ego me vidisse credo magis anum excruciabilem
 quam illaec est, quae dudum fassa est mihi quaene infitias eat.
 sed eccam eram video. sed quid hoc est, haec quod cistella hic iacet  655 
 cum crepundiis? nec quemquam conspicor alium in via.
 faciundum est puerile officium: conquiniscam ad cistulam.
 PHANOSTRATA Quid agis, Lampadio? LAMP. Haec cistella
numnam hinc ab nobis
    domo est?
 nam hinc ab ostio iacentem sustuli. PHAN. Quid nuntias
 super anu? LAMP. Scelestiorem in terra nullam esse alteram.  660 
 omnia infitiatur ea quae dudum confessa est mihi.
 nam hercle ego <quam> illam anum inridere me ut sinam, satiust mihi
 quovis exitio interire. PHAN. Di, obsecro vostram fidem.
 LA. Quid deos obsecras? PH. Servate nos. LA. Quid
est? PH. Crepundia
 haec sunt, quibuscum tu extulisti nostram filiolam ad necem.  665 
 L. Sanane es? P. Haec sunt profecto. L. Pergin?
 P. 
Haec sunt. L. Si mihi
 alia mulier istoc pacto dicat, dicam esse ebriam.
 PHAN. Non ecastor falsa memoro. LAMP. Nam, obsecro, unde
haec gentium?
 aut quis deus obiecit hanc ante ostium nostrum, quasi
 dedita opera, in tempore ipso? PHAN. Spes mihi sancta subveni.  670 

 
 IV.ii 
 HALISCA Nisi quid mi opis di dant, disperii, neque unde auxilium
expetam habeo.
 itaque ~ petulantia mea me animi miseram habet.
 quae in tergum meum ne veniant, male formido,
 si era mea <me> sciat tam socordem esse quam sum.
 quamne in manibus tenui atque accepi hic ante aedis  675 
 cistellam, ubi ea sit nescio, nisi ut opinor
 loca haec circiter excidit mihi.
 mei homines, mei spectatores, facite indicium, si quis vidit,
 quis eam abstulerit quisve sustulerit et utrum hac an illac iter institerit.
 non sum scitior, quae hos rogem aut quae fatigem,  680 
 qui semper malo muliebri sunt lubentes.
 nunc vestigia hic si qua sunt noscitabo.
 nam si nemo hac praeter iit, postquam intro abii,
 cistella hic iaceret. quid hic? perii, opinor.
 actum est, ilicet me infelicem et scelestam.  685 
 nulla est, neque ego sum usquam. perdita perdidit me.
 sed pergam ut coepi tamen, quaeritabo.
 nam et intus paveo et foris formido,
 ita nunc utrubique metus me agitat.   688a 
 ita sunt homines misere miseri:
 ille nunc laetus est, quisquis est, qui illam habet,
 quae neque illa illi quicquam usui et mi exitio est.
 sed memet moror, quom hoc ago setius.
 Halisca, hoc age, ad terram aspice et despice,
 oculis investiges, astute augura.
 LAM. Era. PH. Hem quid est? LAM. Haec est. PH. 
Quis est? LAM.  695 
      Quoi haec excidit cistella.
 PHAN. Certe est, eum locum signat, ubi ea excidit: apparet.
 HAL. Sed is hac iit, hac socci video
 vestigium in pulvere, persequar hac.
 in hoc iam loco cum altero constitit. hic
 meis turba oculis modo se obiecit:   699a 
 neque prorsum iit hac: hic stetit, hinc illo
 exiit. hic concilium fuit.   700a 
 ad duos attinet, liquidumst. attat,
 singulum video vestigium.   701a 
 sed is hac abiit. contemplabor. hinc huc iit, hinc nusquam abiit.
 actam rem ago. quod periit, periit: meum corium <cum> cistella.
 redeo intro. PHAN. Mulier, mane. sunt qui volunt te conventam.
 HAL. Quis me revocat? LAMP. Bona femina et malus masculus
volunt te.   705 
 HAL. *** postremo ille
 plus qui vocat scit quod velit, quam ego quae vocor. revortor.
 [ecquem vidisti ~ quaerere hic, amabo, in hac regione
 cistellam cum crepundiis, quam ego hic amisi misera?
 nam dudum ut accucurrimus ad Alcesimarchum, ne se  710 
 vita interemeret, tum <eam mihi op>inor excidisse.
 LAMP. Cistellam haec mulier <perdidit. tace>amus, era, parumper.
 HAL. Disperii misera. quid ego erae dicam? quae me opere tanto
 servare iussit, qui suos Selenium parentes
 facilius posset noscere, quae erae [meae] supposita est parva,  715 
 quam quaedam meretrix ei dedit. LAMP. Nostram haec rem fabulatur,
 hanc scire oportet, filia tua ubi sit, signa ut dicit.
 HAL. Nunc eam volt suae matri et patri, quibus nata est, reddere
ultro.
 mi homo, obsecro, alias res geris, ego tibi meas res mando.
 LAMP. Istuc ago, atque istic mihi cibus est, quod fabulare,  720 
 sed inter rem agendam istam erae huic respondi quod rogabat.
 nunc ad te redeo: si quid est opus, dic, impetratumst.]
 quid quaeritabas? HAL. Mi homo et mea mulier, vos saluto.
 PHAN. Et nos te. sed quid quaeritas? HAL. Vestigium hic
requiro,
 qua aufugit quaedam *** aestio *** LAMP. Quid id? quid nam est?  725 
 HAL. Alienum *** et maerorem familiarem.
 LAMP. Mala mers, era, haec et callida est. PHAN. Ecastor
ita videtur.
 LAMP. Imitatur nequam bestiam et damnificam. PHAN. Quamnam,
amabo?
 LAMP. Involvolum, quae in pampini folio intorta implicat se:
 itidem haec exorditur sibi intortam orationem.  730 
 quid quaeritas? HAL. Cistellula hinc mi, adulescens, evolavit.
 LAMP. In caveam latam oportuit. HAL. Non edepol praeda
magna.
 LAMP. Mirum quin grex venalium in cistella infuerit una.
 PHAN. Sine dicat. LAMP. Si dicat quidem. PHAN. 
Age loquere [tu] quid ibi infuerit.
 HAL. Crepundia una. LAMP. Est quidam homo, qui illam
ait se scire ubi sit.  735 
 at pol ille a quadam muliere, si eam monstret, gratiam ineat.
 LAMP. At sibi ille quidam volt dari mercedem. HAL. At
pol illa quaedam,
 quae illam cistellam perdidit, quoidam negat esse quod det.
 LAMP. At enim ille quidam o<peram bonum magis> expetit
quam argentum.
 HAL. At pol illi quoidam mulieri nulla opera gratuita est.  740 
 PHAN. Commodule quaedam. tu tibi nunc prodes. confitemur
 cistellam habere. HAL. At vos Salus servassit. ubi ea nunc est?
 PHAN. Salvam eccam. sed ego rem meam magnam confabulari
 tecum volo: sociam te mihi adopto ad meam salutem.
 HAL. Quid istuc negoti est? aut quis es? PHAN. Ego sum
illius mater,  745 
 quae haec gestitavit. HAL. Hicine tu ergo habitas? PHAN. 
Hariolare.
 sed quaeso, ambages, mulier, mitte atque hoc age.
 eloquere, unde haec sunt tibi, cito, crepundia.
 HAL. Mea haec erilis gestitavit filia.
 LAMP. Mentiris, nam mea gestitavit, non tua.   750 
 PHAN. Ne obloquere. LAMP. Taceo. PHAN. Mulier,
perge dicere.
 ubi ea est, quae gestitavit? HAL. Hic in proximo.
 PHAN. Istic quidem edepol mei viri habitat gener.
        ***         753a 
 PHAN. Ne obloquere rusus. perge porro dicere.  753b 
 quot annos nata dicitur? HAL. Septemdecim.  755 
 PHAN. Mea est. LAMP. East: u<t numer>us annorum attulit.
 HAL. Quid qua <tibi causa haec dixi?> iam quaero meam.
 LAMP. At po<l ego> sunt, quaero tertiam.
 PHAN. Quod quaeritabam, filiam inveni meam.
 HAL. Aequom est <reponi> per fidem quod creditum est,  760 
 ne bene merenti sit malo benignitas.
 nostra haec alumna est, tua profecto filia:
        ***         762a 
 et redditura est tuam tibi, et ea gratia   762b 
 domo profecta est. ceterum ex ipsa, obsecro,  762c 
 exquaeritote: ego serva sum. PHAN. Aequom postulas.    765 
 HAL. Illius ego istanc esse malo gratiam.
 sed istanc cistellam te opsecro ut reddas mihi.
 PHAN. Quid fit, Lampadio? LAMP. Quod tuom est teneas
tuom.
 PHAN. At me huius miseret. LAMP. Sic faciundum censeo:
 da isti cistellam et intro abi cum istac semul.  770 
 PHAN. Tibi auscultabo. tene tu cistellam tibi,
 abeamus intro. sed quid <est> nomen tuae
 dominae? HAL. Melaenis. PHAN. I prae, iam ego te sequar.
 

 

 
 ACTVS V 
 

 
 V.i 
 DEMIPHO Quid hoc negoti est, quod omnes homines fabulantur per
vias
 mihi esse filiam inventam? et Lampadionem me in foro   775 
 quaesivisse aiunt. LAMP. Ere, unde is? DEM. Ex senatu.
 LAMP. 
Gaudeo
 tibi mea opera liberorum esse amplius. DEM. Enim non placet.
 nil moror aliena mi opera fieri pluris liberos.
 sed quid istuc est? LAMP. Propera ire intro huc ad adfinem tuom,
 filiam tuam iam cognosces intus. ibidem uxor tua est.   780 
 abi cito. DEM. Praevorti hoc certumst rebus aliis omnibus.
 

 
 CATERVA 
 Ne exspectetis, spectatores, dum illi huc ad vos exeant:
 nemo exibit, omnes intus conficient negotium.
 ubi id erit factum, ornamenta ponent; postidea loci
 qui deliquit vapulabit, qui non deliquit bibet.    785 
 nunc quod ad vos, spectatores, relicuom relinquitur,
 more maiorum date plausum postrema in comoedia.
 

 
	 
		 Plautus 
		 The Latin Library 
		 The Classics Page