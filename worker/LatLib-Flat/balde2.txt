Balde: Ad Iulium Orstenam de more unguendorum cadaverum
		 

		 
		 
	 
	
 

 JACOB BALDE
 

 AD IULIUM ORSTENAM DE MORE UNGUENDORUM CADAVERUM
 

 

 
Refert, scilicet, Orstena, 
  quo manes pretio sub tumulos eant 
defossi, quibus oblinas 
  succis et religes funera linteis 
non sensura Canopici 
  heredis vacuam laude superbiam. 
clementes tenebras petit 
  mors contenta loco quolibet: angulus 
iam regale palatium est. 
  quae Natura parit, functa recolligit 
communi gremio, neque 
  distinguit cineres terra novissimos. 
trunco sex spatium pedum et 
  cippus cum modico cespite sit satis. 
luxum cetera barbarum 
  spirant et nimiae frusta ferociae, 
indignantia ferreis 
  fatorum tabulis. quid magis aspides 
et longam cupidi famem 
  invitet colubri quam capulo tenus 
uncta et lota cadavera? 
  costumque et casiam et malobathrum Syrus 
membris imbibat omnibus, 
  pollinctumque super funebris India 
plenis sumptibus ardeat: 
  si non et pretio fama fragret suo, 
frustra spargit amaracum. 
  foetebit sub humo taetrius insulis 
eiectnatibus ostrea et 
  Neptuni vomitum putris ab aequore. 
nasum cinnama non movent 
  in Sullae cineres iacta, nec efferunt 
crudeles animas rogo. 
  pauper Fabricius, quem populi favor 
alto pectore condidit, 
  et Brutus Deciis additus et Cato 
gypsatusque Britannicus 
  haud nardum redolent, turicremis tamen 
praestant mille Neronibus. 
  virtus est pheretri nobile balsamum.
 

 

 
 
 
	 Neo-Latin 
	 The Latin Library 
	 The Classics Page