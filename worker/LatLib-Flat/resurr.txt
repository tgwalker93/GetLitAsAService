Joseph Addison 
 
 
 
 
 JOSEPHUS ADDISON RESURRECTIO DELINEATA AD ALTARE COLL. MAGD. OXON. 
 
 
 
 
 
 Egregios fuci tractus, calamique labores, 
 Surgentesque hominum formas, ardentiaque ora 
 Judicis, et simulacra modis pallentia miris, 
 Terribilem visu pompam, tu carmine Musa 
 Pande novo, vatique sacros accende furores. 
 Olim planitiem (quam nunc foecunda colorum 
 Insignit pictura) inhonesto et simplice cultu 
 Vestiit albedo, sed ne rima ulla priorem 
 Agnoscat faciem, mox fundamenta futurae 
 10 Substravit pictor tabulae, humoremque sequacem 
 Per muros traxit; velamine moenia crasso 
 Squallent obducta, et rudioribus illita fucis. 
 Utque (polo nondum stellis fulgentibus apto) 
 Ne spatio moles immensa dehiscat inani, 
 Per cava coelorum, et convexa patentia late, 
 Hinc atque hinc interfusus fluitaverat aether; 
 Mox radiante novum torrebat lumine mundum 
 Titan, et pallens alienos mitius ignes 
 Cynthia vibrabat; crebris nunc consitus astris 
 20 Scintillare polus, nunc fulgor lacteus omne 
 Diffluere in coelum, longoque albescere tractu: 
 Sic, operis postquam lusit primordia pictor, 
 Dum sordet paries, nullumque fatetur Apellem, 
 Cautius exercet calamos, atque arte tenacem 
 Confundit viscum, succosque attemperat, omnes 
 Inducit tandem formas; apparet ubique 
 Muta cohors, et picturarum vulgus inane. 
 Aligeris muri vacat ora suprema ministris, 
 Sparsaque per totam coelestis turba tabellam 
 30 Raucos inspirat lituos, buccasque tumentes 
 Inflat, et attonitum replet clangoribus orbem. 
 Defunctis sonus auditur, tabulamque per imam 
 Picta gravescit humus, terris emergit apertis 
 Progenies rediviva, et plurima surgit imago. 
 Sic, dum foecundis Cadmus dat semina sulcis, 
 Terra tumet praegnans, animataque gleba laborat, 
 Luxuriatur ager segete spirante, calescit 
 Omne solum, crescitque virorum prodiga messis. 
 Jam pulvis varias terrae dispersa per oras, 
 40 Sive inter venas teneri concreta metalli, 
 Sensim diriguit, seu sese immiscuit herbis, 
 Eplicata est; molem rursus coalescit in unam 
 Divisum funus, sparsos prior alligat artus 
 Junctura, aptanturque iterum coeuntia membra. 
 Hic nondum specie perfecta resurgit imago, 
 Vultum truncata, atque inhonesto vulnere nares 
 Manca, et adhuc deest informi de corpore multum . 
 Paulatim in rigidum hic vita insinuata cadaver 
 Motu aegro vix dum redivivos erigit artus. 
 50 Inficit his horror vultus, et imagine tota 
 Fusa per attonitam pallet formido figuram. 
 Detrahe quin oculos, spectator, et ora nitentem 
 Si poterint perferre diem, medium inspice murum, 
 Qua sedet orta Deo proles, Deus ipse, sereno 
 Lumine perfusus, radiisque inspersus acutis. 
 Circum tranquillae funduntur tempora flammae, 
 Regius ore vigor spirat, nitet ignis ocellis, 
 Plurimaque effulget majestas numine toto. 
 Quantum dissimilis, quantum o! mutatus ab illo, 
 60 Qui peccata luit cruciatus non sua, vitam 
 Quando luctantem cunctata morte trahebat! 
 Sed frustra voluit defunctum Golgotha numen 
 Condere, dum victa fatorum lege triumphans 
 Nativum petiit coelum, et super aethera vectus 
 Despexit lunam exiguam, solemque minorem. 
 Jam latus effossum, et palmas ostendit utrasque, 
 Vulnusque infixum pede, clavorumque recepta 
 Signa, et transacti quondam vestigia ferri. 
 Umbrae huc felices tendunt, numerosaque coelos 
 70 Turba petunt, atque immortalia dona capessunt. 
 Matres, et longae nunc reddita corpora vitae 
 Infantum, juvenes, pueri, innuptaeque puellae 
 Stant circum, atque avidos jubar immortale bibentes 
 Affigunt oculos in Numine; laudibus aether 
 Intonat, et laeto ridet coelum omne triumpho. 
 His amor impatiens conceptaque gaudia mentem 
 Funditus exagitant, imoque in pectore fervent. 
 Non aeque exultat flagranti corde Sibylla, 
 Hospite cum tumet incluso, et praecordia sentit 
 80 Mota dei stimulis, nimioque calentia Phoebo. 
 Quis tamen ille novus perstringit lumina fulgor? 
 Quam mitra effigiem distinxit pictor, honesto 
 Surgentem e tumulo, alatoque satellite fultam? 
 Agnosco faciem, vultu latet alter in illo 
 Wainfletus, sic ille oculos, sic ora ferebat: 
 Eheu quando animi par invenietur imago? 
 Quando alium similem virtus habitura? 
 Irati innocuas securus numinis iras 
 Aspicit, impavidosque in judice figit ocellos. 
 90 Quin age, et horrentem commixtis igne tenebris 
 Jam videas scenam; multo hic stagnantia fuco 
 Moenia flagrantem liquefacto suphure rivum 
 Fingunt, et falsus tanta arte accenditur ignis, 
 Ut toti metuas tabulae, ne flamma per omne 
 Livida serpat opus, tenuesque absumpta recedat 
 Pictura in cineres, propriis peritura favillis. 
 Huc turba infelix agitur, turpisque videri 
 Infrendet dentes, et rugis contrahat ora. 
 Vindex a tergo implacabile saevit, et ensem 
 100 Fulmineum vibrans acie flagrante scelestos 
 Jam Paradiseis iterum depellit ab oris. 
 Heu! quid agat tristis? quo se coelestibus iris 
 Subtrahat? o! quantum vellet nunc aethere in alto 
 Virtutem colere! at tandem suspiria ducit 
 Nequicquam, et sero in lachrymas effunditur; obstant 
 Sortes non revocandae, et inexorabile numen. 
 Quam varias aperit veneres pictura! periti 
 Quot calami legimus vestigia! quanta colorum 
 Gratia se profert! tales non discolor Iris 
 110 Ostendat, vario cum lumine floridus imber 
 Rore nitet toto, et gutta scintillat in omni. 
 O fuci nitor, o pulchri durate colores! 
 Nec, pictura, tuae languescat gloria formae, 
 Dum lucem videas, qualem exprimis ipsa, supremam.
 
  Addison 	 Neo-Latin The Latin Library The Classics Page