Joseph Addison: Sphaeristerium 
 
 
 
 
 JOSEPHUS ADDISON SPHAERISTERIUM 
 
 
 
 
 
 Hic, ubi graminea in latum sese explicat aequor 
 Planities, vacuoque ingens patet area campo, 
 Cum solem nondum fumantia prata fatentur 
 Exortum, et tumidae pendent in gramine guttae, 
 Improba falx noctis parva incrementa prioris 
 Desecat, exiguam radens a cespite messem: 
 Tum motu assiduo saxum versatile terram 
 Deprimit extantem, et surgentes atterit herbas. 
 Lignea percurrunt vernantem turba palaestram 
 10 Uncta, nigens oleo, formae quibus esse rotundae 
 Artificis ferrum dederat, facilisque moveri. 
 Ne tamen offendant incauti errore globorum 
 Quaeque suis incisa notis stat sphaera; sed unus 
 Hanc vult, quae infuso multum inclinata metallo 
 Vertitur in gyros, et iniquo tramite currit; 
 Quin alii diversa placet, quam parcius urget 
 Plumbea vis, motuque sinit procedere recto. 
 Postquam ideo in partes turbam distinxerat aequas 
 Consilium, aut sors; quisque suis accingitur armis. 
 20 Evolat orbiculus, quae cursum meta futurum 
 Designat; jactique legens vestigia, primam, 
 Qui certamen init, sphaeram demittit, at illa 
 Leniter effusa, exiguum quod ducit in orbem, 
 Radit iter, donec sensim primo impete fesso 
 Subsistat; subito globus emicat alter et alter. 
 Mox ubi funduntur late agmina crebra minorem 
 Sparsa per orbiculum, stipantque frequentia metam, 
 Atque negant faciles aditus; jam cautius exit, 
 Et leviter sese insinuat revolubile lignum. 
 30 At si forte globum, qui misit, spectat inertem 
 Serpere, et impressum subito languescere motum, 
 Pone urget sphaerae vestigia, et anxius instat, 
 Objurgatque moras, currentique imminet orbi. 
 Atque ut segnis honos dextrae servetur, iniquam 
 Incusat terram, ac surgentem in marmore nodum. 
 Nec risus tacuere, globus cum volvitur actus 
 Infami jactu, aut nimium vestigia plumbum 
 Allicit, et sphaeram a recto trahit insita virtus 
 Tum qui projecit, strepitus effundit inanes, 
 40 Et, variam in speciem distorto corpore, falsos 
 Increpat errores, et dat convitia ligno. 
 Sphaera sed, irarum temnens ludibria, coeptum 
 Pergit iter, nullisque movetur surda querelis. 
 Illa tamen laudes summumque meretur honorem, 
 Quae non dirumpit cursum, absistitque moveri, 
 Donec turbam inter crebram dilapsa supremum 
 Perfecit studium, et metae inclinata recumbit. 
 Hostis at haerentem orbiculo detrudere sphaeram 
 Certat, luminibusque viam signantibus omnes 
 50 Intendit vires, et missile fortiter urget: 
 Evolat adducto non segnis sphaera lacerto. 
 Haud ita prosiliens Eleo carcere pernix 
 Auriga invehitur, cum raptus ab axe citato 
 Currentesque domos videt, et fugentia tecta. 
 Si tamen in duros, obstructa satellite multo, 
 Impingant socios, confundatque orbibus orbes; 
 Tum fervet bilis, fortunam damnat acerbam, 
 Atque deos atque astra vocat crudelia. 
 Si vero incursus faciles, aditumque patentem 
 60 Inveniat, partoque hostis spolietur honore: 
 Turba fremit confusa, sonisque frequentibus, euge, 
 Exclamant socii; plausu strepit omne viretum. 
 Interea fessos inimico Sirius astro 
 Corripit, et salsas exudant corpora guttas; 
 Lenia jam zephyri spirantes frigora, et umbrae 
 Captantur, vultuque fluens abstergitur humor.
 
  Addison 	 Neo-Latin The Latin Library The Classics Page