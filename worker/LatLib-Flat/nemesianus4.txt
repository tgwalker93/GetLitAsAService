Nemesianus: Ecloga IV
		 

		 
		 
	 
	
 

 NEMESIANUS ECLOGA IV 

 

 
LYCIDAS MOPSVS
 

 Populea Lycidas nec non et Mopsus in umbra 
pastores, calamis et versu doctus uterque 
nec triviale sonans, proprios cantabat amores. 
Nam Mopso Meroe, Lycidae crinitus Iollas 
ignis erat, parilisque furor de dispare sexu 
cogebat trepidos totis discurrere silvis. 
Hos puer ac meroe multum lusere furentes, 
dum modo condictas vitant in vallibus ulmos, 
nunc fagos placitas fugiunt promissaque fallunt 
antra nec est animus solitos ad ludere fontes. 
Cum tandem fessi, quos durus adederat ignis 
sic sua desertis nudarunt vulnera silvis 
inque vicem dulces cantu dixere querelas: 
"Immitis Meroe rapidisque fugacior euris, 
cur nostros calamos, cur pastoralia vitas 
carmina? Quemve fugis? Quae me tibi gloria victo? 
Quid vultu mentem premis ac spem fronte serenas? 
Tandem, dura, nega: possum non velle negantem. 
Cantet, amat quod quisque: levant et carmine curas. 

 

 LYCIDAS
 

 Respice me tandem, puer o crudelis Iolla. 
Non hoc semper eris: perdunt et gramina flores, 
perdit spina rosas, nec semper lilia candent, 
nec longum tenet uva comas, nec populus umbras. 
Donum forma breve est nec se quod commodet annis. 
Cantet amat quod quisque: levant et carmina curas. 

 

 MOPSVS
 

 Cerva marem sequitur, taurum formosa iuvenca 
et Venerem sensere lupae, sensere leaenae 
et genus aerium volucres et squamea turba 
et montes silvaeque: suos habet arbor amores. 
Tu tamen una fugis miserum, tu prodis amantem. 
Cantet amat quod quisque: levant et carmina curas. 

 

 LYCIDAS
 

 Omnia tempus alit, tempus rapit: usus in arto est. 
Ver erat et vitulos vidi sub matribus istos 
qui nunc pro nivea coiere in cornua vacca. 
Et tibi iam tumidae nares et fortia colla, 
iam tibi bis denis numerantur messibus anni. 
Cantet amat quod quisque: levant et carmina curas. 

 

 MOPSVS
 

 Huc, Meroe formosa, veni: vocat aestus in umbram. 
Iam pecudes subiere nemus, iam nulla canoro 
gutture cantat avis, torto non squamea tractu 
signat humum serpens. Solus cano: me sonat omnis 
silva nec aestivis cantu concedo cicadis. 
Cantet amat quod quisque: levant et carmina curas. 

 

 LYCIDAS
 

 Tu quoque, saeve puer, niveum ne perde colorem 
sole sub hoc: solet hic lucentes urere malas. 
Hic age pampinea mecum requiesce sub umbra; 
hic tibi lene virens fons murmurat, hic et ab ulmis 
purpureae fetis dependent vitibus uvae. 
Cantet amat quod quisque: levant et carmina curas. 

 

 MOPSVS
 

 Qui tulerit Meroes fastidia lenta superbae, 
Sithonias feret ille nives Libyaeque calorem, 
Nerinas potabit aquas taxique nocentis 
non metuet sucos, Sardorum gramina vincet 
et iuga Marmaricos coget sua ferre leones. 
Cantet amat quod quisque: levant et carmina curas. 

 

 LYCIDAS
 

 Quisquis amat pueros ferro praecordia duret 
nil properet discatque diu patienter amare 
prudentesque animos teneris non spernat in annis, 
perferat et fastus. Sic olim gaudia sumet, 
si modo sollicitos aliquis deus audit amantes 
Cantet amat quod quisque: levant et carmina curas. 

 

 MOPSVS
 

 Quid prodest quod me pagani mater Amyntae 
ter vittis, ter fronde sacra, ter ture vaporo, 
incendens vivo crepitantes sulphure lauros 
lustravit cineresque aversa effudit in amnem, 
Cantet amat quod quisque: levant et carmina curas. 
cum sic in Meroen totis miser ignibus urar? 

 

 LYCIDAS
 

 Haec eadem nobis quoque versicoloria fila 
et mille ignotas Mycale circumtulit herbas; 
cantavit quo luna tumet, quo rumpitur anguis, 
quo currunt scopuli, migrant sata, vellitur arbos. 
Plus tamen ecce meus, plus est formosus Iollas. 
Cantet amat quod quisque: levant et carmina curas".
 

 

 
 
 
	 Nemesianus 
	 The Latin Library 
	 The Classics Page