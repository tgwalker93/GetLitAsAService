Periocha LXXIII
		 

		 
		 
	 
	
 

 TITI LIVI AB URBE CONDITA LIBER LXXIII PERIOCHA
 

 

 
L. Iulius Caesar cos. male aduersus Samnites pugnauit. Nola colonia in
potestatem Samnitium uenit cum L. Postumio praetore qui ab his interfectus
est.
 

 
Complures populi ad hostes defecerunt.
Cum P. Rutilius cos. parum prospere aduersus Marsos pugnasset et in eo
proelio cecidisset, C. Marius, legatus eius, meliore euentu cum hostibus
acie conflixit.
 

 
Seruius Sulpicius Paelignos proelio fudit.
 

 
Q. Caepio, legatus Rutili, cum obsessus prospere in hostes inrupisset, et
ob eum successum aequatum ei cum C. Mario esset imperium, temerarius factus
et circumuentus insidiis fuso exercitu cecidit.
 

 
L. Iulius Caesar cos. feliciter aduersus Samnites pugnauit. Ob eam
uictoriam Romae saga posita sunt.
 

 
Et ut uaria belli fortuna esset, Aeserna colonia cum M. Marcello in
potestatem Samnitium uenit, sed et C. Marius proelio Marsos fudit, Hierio
Asinio, praetore Marrucinorum, occiso.
 

 
C. Caelius in Gallia transalpina Salluuios rebellantes uicit.
 
	 
		 Livy 
		 The Latin Library 
		 The Classics Page