St. Thomas Aquinas: Summa Theologica, Prima Pars Quaestio XXXII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXXII 
 
De divinarum Personarum cognitione 
 
in quatuor articulos divisa 
 
 
 
 
 

Consequenter inquirendum est de cognitione divinarum Personarum. 
Et circa hoc quaeruntur quatuor. 
 
 Primo: utrum per rationem naturalem possint cognosci divinae Personae. 
 Secundo: utrum sint aliquae notiones divinis Personis attribuendae. 
 Tertio: de numero notionum. 
 Quartio: utrum liceat diversimode circa notiones opinari. 
 
 ARTICULUS 1 
 
Utrum Trinitas divinarum Personarum possit per naturalem rationem cognosci 
 
 Ad primum sic proceditur. Videtur quod Trinitas divinarum Personarum possit per naturalem
rationem cognosci. 
1. Philosophi enim non devenerunt in Dei cognitionem nisi per rationem naturalem:
inveniuntur autem a philosophis multa dicta de Trinitate Personarum. Dicit enim Aristoteles,
in I De caelo et mundo: Per hunc numerum, scilicet ternarium, adhibuimus nos ipsos
magnificare Deum unum, eminentem proprietatibus eorum quae sunt creata. Augustinus etiam
dicit, VII Confess.: Ibi legi, scilicet in libris Platonicorum, non quidem his verbis, sed hoc idem
omnino, multis et multiplicibus suaderi rationibus, quod in principio erat Verbum, et Verbum
erat apud Deum, et Deus erat Verbum, et huiusmodi quae ibi sequuntur: in quibus verbis
distinctio divinarum Personarum traditur. Dicitur etiam in Glossa Rom. 1 et Ex. 8,19, quod
magi Pharaonis defecerunt in tertio signo, idest in notitia tertiae Personae, scilicet Spiritus
Sancti: et sic ad minus duas cognoverunt. Trismegistus etiam dixit: Monas genuit monadem, et in
se suum reflexit ardorem: per quod videtur generatio Filii, et Spiritus Sancti processio
intimari. Cognitio ergo divinarum Personarum potest per rationem naturalem haberi. 
2. Praeterea, Ricardus de Sancto Victore dicit, in libro De Trin.: Credo sine dubio quod ad
quamcumque explanationem veritatis, non modo probabilia, imo etiam necessaria argumenta non
desint. Unde etiam ad probandum Trinitatem Personarum, aliqui induxerunt rationem ex
infinitate bonitatis divinae, quae seipsam infinite communicat in processione divinarum
Personarum. Quidam vero per hoc, quod nullius boni sine consortio potest esse iucunda
possessio. Augustinus vero procedit ad manifestandum Trinitatem Personarum, ex processione
verbi et amoris in mente nostra: quam viam supra secuti sumus. Ergo per rationem naturalem
potest cognosci Trinitas Personarum. 
3. Praeterea, superfluum videtur homini tradere quod humana ratione cognosci non potest. Sed
non est dicendum quod traditio divina de cognitione Trinitatis sit superflua. Ergo Trinitas
Personarum ratione humana cognosci potest. 
Sed contra est quod Hilarius dicit, in libro II De Trin.: Non putet homo sua intelligentia
generationis sacramentum posse consequi. Ambrosius etiam dicit: Impossibile est generationis
scire secretum, mens deficit, vox silet: Sed per originem generationis et processionis
distinguitur trinitas in personis divinis, ut ex supra dictis patet. Cum ergo illud homo non
possit scire et intelligentia consequi, ad quod ratio necessaria haberi non potest, sequitur quod
Trinitas Personarum per rationem cognosci non possit. 
Respondeo dicendum quod impossibile est per rationem naturalem ad cognitionem Trinitatis
divinarum Personarum pervenire. Ostensum est enim supra quod homo per rationem naturalem
in cognitionem Dei pervenire non potest nisi ex creaturis. Creaturae autem ducunt in Dei
cognitionem, sicut effectus in causam. Hoc igitur solum ratione naturali de Deo cognosci potest,
quod competere ei necesse est secundum quod est omnium entium principium: et hoc fundamento
usi sumus supra in consideratione Dei. Virtus autem creativa Dei est communis toti Trinitati:
unde pertinet ad unitatem essentiae, non ad distinctionem Personarum. Per rationem igitur
naturalem cognosci possunt de Deo ea quae pertinent ad unitatem essentiae, non autem ea quae
pertinent ad distinctionem Personarum. 
Qui autem probare nititur Trinitatem Personarum naturali ratione, fidei dupliciter derogat. 
Primo quidem, quantum ad dignitatem ipsius fidei, quae est ut sit de rebus invisibilibus, quae
rationem humanam excedunt. Unde Apostolus dicit, ad Heb. 11,1, quod fides est de non
apparentibus. Et Apostolus dicit, I Cor. 2,6: Sapientiam loquimur inter perfectos, sapientiam
vero non huius saeculi, neque principum huius saeculi; sed loquimur Dei sapientiam in
mysterio, quae abscondita est. Secundo, quantum ad utilitatem trahendi alios ad fidem. Cum
enim aliquis ad probandam fidem inducit rationes quae non sunt cogentes, cedit in irrisionem
infidelium: credunt enim quod huiusmodi rationibus innitamur, et propter eas credamus. 
Quae igitur fidei sunt, non sunt tentanda probare nisi per auctoritates, his qui auctoritates
suscipiunt. Apud alios vero, sufficit defendere non esse impossibile quod praedicat fides. Unde
Dionysius dicit, 2 cap. De div. nom.: Si aliquis est qui totaliter eloquiis resistit, longe erit a
nostra philosophia; si autem ad veritatem eloquiorum, scilicet sacrorum, respicit, hoc et nos
canone utimur. 
Ad primum ergo dicendum quod philosophi non cognoverunt mysterium Trinitatis divinarum
Personarum per propria, quae sunt paternitas, filiatio et processio; secundum illud Apostoli, I
ad Cor. 2,6: Loquimur Dei sapientiam, quam nemo principum huius saeculi cognovit, idest
philosophorum, secundum Glossam. Cognoverunt tamen quaedam essentialia attributa quae
appropriantur personis, sicut potentia Patri, sapientia Filio, bonitas Spiritui Sancto, ut infra
patebit. Quod ergo Aristoteles dicit, per hunc numerum adhibuimus nos ipsos, etc., non est sic
intelligendum, quod ipse poneret ternarium numerum in divinis: sed vult dicere quod antiqui
utebantur ternario numero in sacrificiis et orationibus, propter quandam ternarii numeri
perfectionem. In libris etiam Platonicorum invenitur In principio erat verbum, non secundum
quod verbum significat personam genitam in divinis: sed secundum quod per verbum intelligitur
ratio idealis, per quam Deus omnia condidit, quae Filio appropriatur. Et licet appropriata
tribus Personis cognoscerent, dicuntur tamen in tertio signo defecisse, idest in cognitione
tertiae Personae, quia a bonitate, quae Spiritui Sancto appropriatur, deviaverunt, dum
cognoscentes Deum, non sicut Deum glorificaverunt, ut dicitur Rom. 1,21. Vel, quia ponebant
Platonici unum primum ens, quod etiam dicebant esse patrem totius universitatis rerum,
consequenter ponebant aliam substantiam sub eo, quam vocabant mentem vel paternum
intellectum, in qua erant rationes omnium rerum, sicut Macrobius recitat Super Somnium
Scipionis: non autem ponebant aliquam substantiam tertiam separatam, quae videretur Spiritui
Sancto respondere. Sic autem nos non ponimus Patrem et Filium, secundum substantiam
differentes: sed hoc fuit error Origenis et Arii, sequentium in hoc Platonicos. Quod vero
Trismegistus dixit, monas monadem genuit, et in se suum reflexit ardorem, non est referendum
ad generationem Filii vel processionem Spiritus Sancti, sed ad productionem mundi: nam unus
Deus produxit unum mundum propter sui ipsius amorem. 
Ad secundum dicendum quod ad aliquam rem dupliciter inducitur ratio. Uno modo, ad probandum
sufficienter aliquam radicem: sicut in scientia naturali inducitur ratio sufficiens ad probandum
quod motus caeli semper sit uniformis velocitatis. Alio modo inducitur ratio, non quae
sufficienter probet radicem, sed quae radici iam positae ostendat congruere consequentes
effectus: sicut in astrologia ponitur ratio excentricorum et epicyclorum ex hoc quod, hac
positione facta, possunt salvari apparentia sensibilia circa motus caelestes: non tamen ratio
haec est sufficienter probans, quia etiam forte alia positione facta salvari possent. Primo ergo
modo potest induci ratio ad probandum Deum esse unum, et similia. Sed secundo modo se habet
ratio quae inducitur ad manifestationem Trinitatis: quia scilicet, Trinitate posita, congruunt
huiusmodi rationes; non tamen ita quod per has rationes sufficienter probetur Trinitas
Personarum. Et hoc patet per singula. Bonitas enim infinita Dei manifestatur etiam in
productione creaturarum: quia infinitae virtutis est ex nihilo producere. Non enim oportet, si
infinita bonitate se communicat, quod aliquid infinitum a Deo procedat: sed secundum modum
suum recipiat divinam bonitatem. Similiter etiam quod dicitur, quod sine consortio non potest
esse iucunda possessio alicuius boni, locum habet quando in una persona non invenitur perfecta
bonitas; unde indiget, ad plenam iucunditatis bonitatem, bono alicuius alterius consociati sibi. 
Similitudo autem intellectus nostri non sufficienter probat aliquid de Deo, propter hoc quod
intellectus non univoce invenitur in Deo et in nobis. Et inde est quod Augustinus, Super Ioan.,
dicit quod per fidem venitur ad cognitionem, et non e converso. 
Ad tertium dicendum quod cognitio divinarum Personarum fuit necessaria nobis dupliciter. Uno
modo, ad recte sentiendum de creatione rerum. Per hoc enim quod dicimus Deum omnia fecisse
Verbo suo, excluditur error ponentium Deum produxisse res ex necessitate naturae. Per hoc
autem quod ponimus in eo processionem amoris, ostenditur quod Deus non propter aliquam
indigentiam creaturas produxit, neque propter aliquam aliam causam extrinsecam; sed propter
amorem suae bonitatis. Unde et Moyses, postquam dixerat, In principio creavit Deus caelum et
terram, subdit: Dixit Deus, Fiat lux, ad manifestationes divini Verbi; et postea dixit: Vidit Deus
lucem, quod esset bona, ad ostendendum approbationem divini amoris; et similiter in aliis
operibus. Alio modo, et principalius, ad recte sentiendum de salute generis humani, quae
perficitur per Filium incarnatum, et per donum Spiritus Sancti. 
 
ARTICULUS 2 
 
Utrum sint ponendae notiones in divinis 
 
 Ad secundum sic proceditur. Videtur quod non sint ponendae notiones in divinis. 
1. Dicit enim Dionysius, in 1 cap. De div. nom., quod non est audendum dicere aliquid de Deo,
praeter ea quae nobis ex sacris eloquiis sunt expressa. Sed de notionibus nulla fit mentio in
eloquiis sacrae Scripturae. Ergo non sunt ponendae notiones in divinis. 
2. Praeterea, quidquid ponitur in divinis, aut pertinet ad unitatem essentiae, aut ad trinitatem
personarum. Sed notiones non pertinent ad unitatem essentiae, nec ad trinitatem personarum. 
De notionibus enim neque praedicantur ea quae sunt essentiae; non enim dicimus quod paternitas
sit sapiens vel creet: neque etiam ea quae sunt personae; non enim dicimus quod paternitas
generet et filiatio generetur. Ergo non sunt ponendae notiones in divinis. 
3. Praeterea, in simplicibus non sunt ponenda aliqua abstracta, quae sint principia cognoscendi:
quia cognoscuntur seipsis. Sed divinae personae sunt simplicissimae. Ergo non sunt ponendae in
divinis personis notiones. 
Sed contra est quod dicit Ioannes Damascenus: Differentiam hypostaseon, idest personarum, in
tribus proprietatibus, idest paternali et filiali et processionali, recognoscimus. Sunt ergo
ponendae proprietates et notiones in divinis. 
Respondeo dicendum quod Praepositinus, attendens simplicitatem personarum, dixit non esse
ponendas proprietates et notiones in divinis: et sicubi inveniantur, exponit abstractum pro
concreto: sicut enim consuevimus dicere, Rogo benignitatem tuam, idest te benignum, ita cum
dicitur in divinis paternitas, intelligitur Deus Pater. 
Sed, sicut ostensum est supra, divinae simplicitati non praeiudicat quod in divinis utamur
nominibus concretis et abstractis. Quia secundum quod intelligimus, sic nominamus. 
Intellectus autem noster non potest pertingere ad ipsam simplicitatem divinam, secundum quod
in se est consideranda; et ideo secundum modum suum divina apprehendit et nominat, idest
secundum quod invenitur in rebus sensibilibus, a quibus cognitionem accipit. In quibus, ad
significandum simplices formas, nominibus abstractis utimur: ad significandum vero res
subsistentes, utimur nominibus concretis. Unde et divina, sicut supra dictum est, ratione
simplicitatis, per nomina abstracta significamus: ratione vero subsistentiae et complementi,
per nomina concreta. 
Oportet autem non solum nomina essentialia in abstracto et in concreto significare, ut cum
dicimus deitatem et Deum, vel sapientiam et sapientem; sed etiam personalia, ut dicamus
paternitatem et Patrem. Ad quod duo praecipue nos cogunt. Primo quidem, haereticorum
instantia. Cum enim confiteamur Patrem et Filium et Spiritum Sanctum esse unum Deum et
tres Personas, quaerentibus quo sunt unus Deus, et quo sunt tres personae, sicut respondetur
quod sunt essentia vel deitate unum, ita oportuit esse aliqua nomina abstracta, quibus
responderi possit personas distingui. Et huiusmodi sunt proprietates vel notiones in abstracto
significatae, ut paternitas et filiatio. Et ideo essentia significatur in divinis ut quid, persona
vero ut quis, proprietas autem ut quo. 
Secundo, quia una persona invenitur in divinis referri ad duas personas, scilicet persona Patris
ad personam Filii et personam Spiritus Sancti. Non autem una relatione: quia sic sequeretur
quod etiam Filius et Spiritus Sanctus una et eadem relatione referrentur ad Patrem; et sic, cum
sola relatio in divinis multiplicet trinitatem, sequeretur quod Filius et Spiritus Sanctus non
essent duae personae. Neque potest dici, ut Praepositinus dicebat, quod sicut Deus uno modo se
habet ad creaturas, cum tamen creaturae diversimode se habeant ad ipsum, sic Pater una
relatione refertur ad Filium et ad Spiritum Sanctum, cum tamen illi duo duabus relationibus
referantur ad Patrem. Quia cum ratio specifica relativi consistat in hoc quod ad aliud se habet,
necesse est dicere quod duae relationes non sunt diversae secundum speciem, si ex opposito una
relatio eis correspondeat: oportet enim aliam speciem relationis esse domini et patris,
secundum diversitatem filiationis et servitutis. Omnes autem creaturae sub una specie
relationis referuntur ad Deum, ut sunt creaturae ipsius: Filius autem et Spiritus Sanctus non
secundum relationes unius rationis referuntur ad Patrem: unde non est simile. Et iterum, in
Deo non requiritur relatio realis ad creaturam, ut supra dictum est: relationes autem rationis
in Deo multiplicare non est inconveniens. Sed in Patre oportet esse relationem realem qua
refertur ad Filium et Spiritum Sanctum: unde secundum duas relationes Filii et Spiritus Sancti
quibus referuntur ad Patrem, oportet intelligi duas relationes in Patre, quibus referatur ad
Filium et Spiritum Sanctum. Unde, cum non sit nisi una Patris persona, necesse fuit seorsum
significari relationes in abstracto, quae dicuntur proprietates et notiones. 
Ad primum ergo dicendum quod, licet de notionibus non fiat mentio in sacra Scriptura, fit tamen
mentio de Personis, in quibus intelliguntur notiones, sicut abstractum in concreto. 
Ad secundum dicendum quod notiones significantur in divinis, non ut res, sed ut rationes
quaedam quibus cognoscuntur Personae; licet ipsae notiones vel relationes realiter sint in Deo,
ut supra dictum est. Et ideo ea quae habent ordinem aliquem ad actum aliquem essentialem vel
personalem, non possunt dici de notionibus; quia hoc repugnat modo significandi isparum. Unde
non possumus dicere quod paternitas generet vel creet, sit sapiens vel intelligens. Essentialia
vero quae non habent ordinem ad aliquem actum, sed removent conditiones creaturae a Deo,
possunt praedicari de notionibus: possumus enim dicere quod paternitas est aeterna vel
immensa, vel quodcumque huiusmodi. Et similiter, propter identitatem rei, possunt
substantiva personalia et essentialia praedicari de notionibus: possumus enim dicere quod
paternitas est Deus, et paternitas est Pater. 
Ad tertium dicendum quod, licet personae sint simplices, tamen absque praeiudicio simplicitatis
possunt propriae rationes personarum in abstracto significari, ut dictum est. 
 
 ARTICULUS 3 
 
Utrum sint quinque notiones 
 
 Ad tertium sic proceditur. Videtur quod non sint quinque notiones. 
1. Propriae enim notiones personarum sunt relationes quibus distinguuntur. Sed relationes in
divinis non sunt nisi quatuor, ut supra dictum est. Ergo et notiones sunt tantum quatuor. 
2. Praeterea, propter hoc quod in divinis est una essentia, dicitur Deus unus: propter hoc autem
quod sunt tres personae, dicitur Deus trinus. Si ergo in divinis sunt quinque notiones, dicetur
quinus: quod est inconveniens. 
3. Praeterea, si, tribus personis existentibus in divinis, sunt quinque notiones, oportet quod in
aliqua personarum sint aliquae notiones duae vel plures; sicut in persona Patris ponitur
innascibilitas et paternitas et communis spiratio. Aut igitur istae tres notiones differunt re,
aut non. Si differunt re, sequitur quod persona Patris sit composita ex pluribus rebus. Si
autem differunt ratione tantum, sequitur quod una earum possit de alia praedicari, ut dicamus
quod, sicut bonitas divina est eius sapientia propter indifferentiam rei, ita communis spiratio
sit paternitas: quod non conceditur. Igitur non sunt quinque notiones. 
Sed contra, videtur quod sint plures. Quia sicut Pater a nullo est, et secundum hoc accipitur
notio quae dicitur innascibilitas, ita a Spiritu Sancto non est alia persona. Et secundum hoc
oportebit accipere sextam notionem. 
Praeterea, sicut Patri et Filio commune est quod ab eis procedat Spiritus Sanctus, ita commune
est Filio et Spiritui Sancto quod procedant a Patre. Ergo, sicut una notio ponitur communis
Patri et Filio, ita debet poni una notio communis Filio et Spiritui Sancto. 
Respondeo dicendum quod notio dicitur id quod est propria ratio cognoscendi divinam personam. 
Divinae autem personae multiplicantur secundum originem. Ad originem autem pertinet a quo
alius et qui ab alio: et secundum hos duos modos potest innotescere persona. Igitur persona
Patris non potest innotescere per hoc quod sit ab alio, sed per hoc quod a nullo est: sic ex hac
parte eius notio est innascibilitas. Sed inquantum aliquis est ab eo, innotescit dupliciter. Quia
inquantum Filius est ab eo, innotescit notione paternitatis: inquantum autem Spiritus Sanctus
est ab eo, innotescit notione communis spirationis. Filius autem potest innotescere per hoc quod
est ab alio nascendo: et sic innotescit per filiationem. Et per hoc quod est alius ab eo, scilicet
Spiritus Sanctus: et per hoc innotescit eodem modo sicut et Pater, scilicet communis spiratione. 
Spiritus Sanctus autem innotescere potest per hoc quod est ab alio vel ab aliis: et sic innotescit
processione. Non autem per hoc quod alius sit ab eo: quia nulla divina persona procedit ab eo. 
Sunt igitur quinque notiones in divinis: scilicet innascibilitas, paternitas, filiatio, communis
spiratio et processio. 
Harum autem tantum quatuor sunt relationes: nam innascibilitas non est relatio nisi per
reductionem, ut infra dicetur. Quatuor autem tantum proprietates sunt: nam communis spiratio
non est proprietas, quia convenit duabus personis. Tres autem sunt notiones personales, idest
constituentes personas, scilicet paternitas, filiatio et processio: nam communis spiratio et
innascibilitas dicuntur notiones personarum, non autem personales, ut infra magis patebit. 
Ad primum ergo dicendum quod praeter quatuor relationes oportet ponere aliam notionem, ut
dictum est. 
Ad secundum dicendum quod essentia in divinis significatur ut res quaedam; et similiter
personae significantur ut res quaedam; sed notiones significantur ut rationes notificantes
personas. Et ideo, licet dicatur Deus unus propter unitatem essentiae, et trinus propter
trinitatem personarum; non tamen dicitur quinus propter quinque notiones. 
Ad tertium dicendum quod, cum sola oppositio relativa faciat pluralitatem realem in divinis,
plures proprietates unius personae, cum non opponantur ad invicem relative, non differunt
realiter. Nec tamen de invicem praedicantur: quia significantur ut diversae rationes
personarum. Sicut etiam non dicimus quod attributum potentiae sit attributum scientiae, licet
dicamus quod scientia sit potentia. 
Ad quartum dicendum quod, cum persona importet dignitatem, ut supra dictum est, potest accipi
notio aliqua Spiritus Sancti ex hoc quod nulla persona est ab ipso. Hoc enim non pertinet ad
dignitatem ipsius; sicut pertinet ad auctoritatem Patris quod sit a nullo. 
Ad quintum dicendum quod Filius et Spiritus Sanctus non conveniunt in uno speciali modo
existendi a Patre; sicut Pater et Filius conveniunt in uno speciali modo producendi Spiritum
Sanctum. Id autem quod est principium innotescendi, oportet esse aliquid speciale. Et ideo non
est simile. 
 ARTICULUS 4 
 
Utrum liceat contrarie opinari de notionibus 
 
 Ad quartum sic proceditur. Videtur quod non liceat contrarie opinari de notionibus. 
1. Dicit enim Augustinus, in I De Trin., quod non erratur alicubi periculosius quam in materia
Trinitatis, ad quam certum est notiones pertinere. Sed contrariae opiniones non possunt esse
absque errore. Ergo contrarie opinari circa notiones non licet. 
2. Praeterea, per notiones cognoscuntur personae, ut dictum est. Sed circa personas non licet
contrarie opinari. Ergo nec circa notiones. 
Sed contra, articuli fidei non sunt de notionibus. Ergo circa notiones licet sic vel aliter opinari. 
Respondeo dicendum quod ad fidem pertinet aliquid dupliciter. Uno modo, directe; sicut ea quae
nobis sunt principaliter divinitus tradita, ut Deum esse trinum et unum, Filium Dei esse
incarnatum, et huiusmodi. Et circa haec opinari falsum, hoc ipso inducit haeresim: maxime si
pertinacia adiungatur. Indirecte vero ad fidem pertinent ea ex quibus consequitur aliquid
contrarium fidei; sicut si quis diceret Samuelem non fuisse filium Elcanae; ex hoc enim
sequitur Scripturam divinam esse falsam. Circa huiusmodi ergo absque periculo haeresis
aliquis falsum potest opinari, antequam consideretur, vel determinatum sit, quod ex hoc
sequitur aliquid contrarium fidei: et maxime si non pertinaciter adhaereat. Sed postquam
manifestum est, et praecipue si sit per Ecclesiam determinatum, quod ex hoc sequitur aliquid
contrarium fidei, in hoc errare non esset absque haeresi. Et propter hoc, multa nunc
reputantur haeretica, quae prius non reputabantur, propter hoc quod nunc est magis
manifestum quid ex eis sequatur. 
Sic igitur dicendum est quod circa notiones aliqui absque periculo haeresis contrarie sunt
opinati, non intendentes sustinere aliquid contrarium fidei. Sed si quis falsum opinaretur circa
notiones, considerans quod ex hoc sequatur aliquid contrarium fidei, in haeresim laberetur. 
Et per hoc patet responsio ad obiecta.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page