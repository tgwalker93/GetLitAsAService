Hebet Sidus Leti Visus
		 

		 
		 
	 
	
 

 INCERTI AUCTORIS, HEBET SIDUS LETI VISUS
 

 
 

 
Hebet sidus leti visus 
cordis nubilo 
tepet oris mei risus 
carens iubilo; 
iure mereo, 
occultatur nam proprinqua, 
cordis virga florens, in qua 
totus hereo. 
In amoris hec chorea 
cunctis prenitet, 
cuius nomen a Phebea 
luce renitet, 
et pro speculo 
servit polo: illam colo 
eam volo nutu solo 
in hoc seculo. 
Tempus queror tam diurne 
solitudinis, 
qui furabar vi nocturne 
aptitudinis, 
oris basia, 
a quo stillat cinnamomum 
et rimatur cordis domum 
dulcis cassia. 
Tabet, illa tamen caret 
spes solatii, 
iuvenilis flos exaret: 
tanti spatii 
intercisio 
annulletur, et secura 
adjunctivis prestet iura 
hec divisio.
 

 
 

 
 	 Medieval Latin 	 The Latin Library 	 The Classics Page