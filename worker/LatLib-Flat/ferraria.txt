Nicolai Borbonii 

		 
		 
	 
	
 

 
NICOLAI BORBONII 
 (1503-1550) 
Vandoperani Ferraria.
 

 
Petri Rosseti Poëtæ Laureati in Ferrariam 
N. BORBONII Distichon.
 

 
Aurum habeant alij, argentumque et rara metalla: 
BORBONIVS ferrum cuderit ipse, probo.
 

 
N. BORBONII VANDOPERANI FERRARIA. 
Quam scripsit annum agens XIIII
 

 

 
1. Nox hyemalis erat, densis obscura tenebris, 
2. Aëre commoto, pluuiosaque flantibus austris, 
3. Cum defessa sopor mea membra profundus haberet: 
4. Ecce mihi in somnis offert se Mulciber atro 
5. Terribilis uultu, uelut è fornace reuertens, 
6. Perfusus sudore artus, ferrugine crinem, 
7. Puluerea facie atque oculis flammantibus horrens: 
8. Treis secum famulos immania corpora habebat, 
9. Nudos membra, atque unoculos , uulgoque Cyclopas 
10. Recte appellatos, Steropes à fulgure, Brontes 
11. A tonitru, nomen sortitur ab igne Pyragmon: 
12. His comitatus erat, cum me somno usque grauatum 
13. Talibus increpuit: Puer (inquit) inique, patrisque; 
14. Immemor et patriae, cur tempus segniter istud 
15. Conteris? Et pulchrum sine fructu prodigis aeuum? 
16. Et patris interea retices nomenque, decusque, 
17. Ingeniumque tui fabros qui in pace gubernat 
18. Accingitque suos ad opus, moderatur, alitque 
19. Prouidus, et laetus sua reddere praemia cuique: 
20. Infelix patrij cur non reminisceris agri? 
21. Vnde tibi haec nemorum tam dira obliuio? Quae te 
22. Aequaleisque simul toties, mixtasque puellas 
23. Ludenteis habuere? Omnis cum frondibus arbos 
24. Luxuriat, uarijsque adrident floribus agri? 
25. Num fontem et riuos per amoena uireta fluenteis, 
26. Queis sine tota tui patris Ferraria friget, 
27. Num loca es oblitus, queis diuum lumina gaudent? 
28. Quaeque homines mage miranturque Thessala Tempe? 
29. Quam suum et Elysium manes? Clementia coeli 
30. Illhic tanta, et fertilitas, et copia rerum: 
31. Siccine contemnis patriam, patriosque penates, 
32. Infelix puer? Haec Musis dignissima sedes 
33. Incelebris semper, semperque ignota iacebit? 
34. Audi agendum, quae pauca tibi curanda relinquo: 
35. Si sapis haec memori mea pectore dicta reconde: 
36. Est scribenda tibi Ferraria carmine, cunctis 
37. Quo ferri ignaris ars innotescat habendi: 
38. Ferri, inter tanta multa metalla bonique malique 
39. Fructum et perniciem, uitam exitiumque ferentis: 
40. Quippe rudis tellus incultaque scinditur illo, 
41. Aptaque fit segetes homini praebere quotannis: 
42. Plantaeque et uites omni squalore resecto 
43. Annua cum folijs iuuenescunt dona ferentes. 
44. Ferro aedes tolluntur, et aspera saxa secantur. 
45. Humanos omneis ferrum conducit ad usus: 
46. Illo etiam ad caedes hominum et funebria bella, 
47. Vindictamque et iter mortis praesentius atrae 
48. Vtimur excusso tormentis, atque lacertis, 
49. Pennatoque etiam: nullum non robore ferri 
50. Patratur facinus, uis, stuprum, furta, rapinae: 
51. Nec tamen in culpa est ferrum, set caeca libido 
52. Impietasque hominum insignis, qui sponte ruentes 
53. In scelus omne, nouos astus artesque nocendi 
54. Inducunt, furijs genijsque hortantibus atris. 
55. Quod si forte neges nobis parere superbus, 
56. Nosti quid patrijs mea possit in aedibus ira, 
57. Expertus satis es nostrum dudum ipse furorem, 
58. (Si memores) tua cum flamma Bacchante cremaui 
59. Carmina, flagraruntque domus pia tecta paternae 
60. Funditus, atque ubi nunc Ferraria cresceret herba, 
61. Ni pius aetherei uetuisset rector Olympi, 
62. Deuictus lachrymisque tuis et amore parentis. 
63. Audistin'quae te iandudum scire uolebam? 
64. Dixit, et in densas noctis se condidit umbras 
65. Cum famulis. Animo fuerat quae dicta uoluto, 
66. Attonitus tanto monitu, et parere iubenti 
67. Constitui, idque hodie, neque enim rem longius istam 
68. Differri patiar, non quod tua Mulciber arma 
69. Vel tonitrum metuam tempestatesque sonoras: 
70. At quia sopitum iuuat hoc recreare parumper 
71. Ingenium, et me tollere humo, atque adsuescere Musis, 
72. Et puerilem animum inflammare, et ludere uersu. 
73. Accingor, Tu summe faue pater optime rerum, 
74. Qui solus potis es nutu imperioque fauere, 
75. Nempe deus, puero uires mentemque ministra. 
76. VANDOPERAE locus est cuius Ferraria nomen, 
77. Incumbens Barsæ fluuio, septusque uiretis, 
78. Haud procul à turri, quam quondam Vandala pubes 
79. Struxit, ut historiae et ueterum monimenta loquuntur: 
80. Hinc et Vandoperæ facta adpellatio terrae: 
81. Hic nostra est (inquam) Ferraria: præsidet illi 
82. BORBONIVS genitor, pia quem mihi numina seruent: 
83. Is primum perquirit eos qui cædere ligna 
84. Et sudare diu, et norunt uibrare securim. 
85. Conducti in syluam ueniunt, hic fissile Robur 
86. Diuiditur cuneis, Acer, Ornus, Fraxinus, Ilex, 
87. Et Picea, et Fagus ueterum altrix, ingemit Ech⁄ 
88. Per syluam, struibus late loca plena tumescunt. 
89. Qui uero catus est lignator, quercubus omnis 
90. Abstinet, et Larice indomita, Buxoque rebelli, 
91. Quandoquidem his carbo semper sit inutilis, et qui 
92. Accensus crepitat lauri instar, et exilit ardens, 
93. Mox moritur, frigescit opus, faber aestuat ira. 
94. Postquam magna satis lignorum copia uisa est, 
95. Est gens syluestris tenuisque et paupere cultu, 
96. Sorte sua contenta tamen, patiensque laborum: 
97. Hi quadam quasi censura ac ratione recensent 
98. Lignatoris opus, seriatimque omnia lustrant, 
99. Et numero accipiunt, nec uel fallantur in ipso 
100. Reddendo carbone patri, ne uel pater illis 
101. Plus pendat quam sint meriti: dein quisque patentem 
102. Vestigat sedem, prorsumque humore carentem, 
103. Nam bene non coquitur carbo tellure in aquosa, 
104. Set fugit in cineres: quo fit sibi summa locorum 
105. Eligat ut prudens: sua sicco denique credat 
106. Ligna solo, qui deinde pyram lateque patentem 
107. Congeriem fruit et patula radice rotundam, 
108. Culmine pyramidi similem, mox fronde uirenti 
109. Faginea quernaque tegit, cineresque nigranteis 
110. Et pingues spargit, nec tum obruta ligna patescunt, 
111. Atque ubi tempus adest quo uult immittere flammam, 
112. Rima latet subtus certa atque angusta, subestque 
113. Hac iter in medium struis, atque hac mittitur ignis. 
114. Mox iterum rima haec folijs terraque tenaci 
115. Vndique stypatur, uento uia nulla, nec aurae 
116. Linquitur, ipse intus frustra permurmurat ignis 
117. Aera disquirens, magnoque fragore minatur. 
118. Hinc simul erumpunt tanta caligine fumi, 
119. Tam graue spirantes, quam qui de faucibus Orci: 
120. Aut illi, quos (ut fama est) perterritus olim 
121. Misit in Alciden Cacus Vulcania proles, 
122. Raptor Auentino iamiam moriturus in antro. 
123. Huic operi septem sols totidemque necesse est 
124. Imperidat noctes uigilans, imbresque futuros 
125. Praecauerat, flatusque Austri coelique figuram 
126. Obseruet Pliadasque nihil pigra plaustra Bootis 
127. Hunc fallunt, nihil hunc fallit nimbosus Orion: 
128. Instabilem Lunae faciem percallet ad unguem. 
129. Interea coquitur carbo, ipse subinde quiescit 
130. Carbonarius: hunc coniunx ubi Martius ales 
131. Praecinuit lucem, uisit, soletur ut aegrum, 
132. Alliaque et cepas adfert oleumque, salemque, 
133. Atque cadum uilli plenum, pinguemque suillam: 
134. Haec etiam noctes aliquot plerunque marito 
135. Cum fesso uigilat, nec pernoctare grauatur 
136. Vna, pulmentumque coquens, renouansque cubile, 
137. Euerrensque casam, hanc humilem sibi strauerat ante: 
138. Hanc habitat laetus, laeta cum coniuge, ibique 
139. Coenitat, à coena fabellas audit, et utrem 
140. Inflat, praerudibusque modos integrat agresteis 
141. Articulis: stupefactarum tum densa ferarum 
142. Agmina conueniunt, hominemque audire canentem 
143. Syluestrem Musam (dictu mirabile) gaudent: 
144. Capreoli, ceruique leues, damaeque fugaces, 
145. Raptoresque lupi, uillisque horrentibus ursi, 
146. Et uulpes, curuisque timendi dentibus apri, 
147. Arrectis omnes mirabundae auribus astant, 
148. concordesque ferae, et cantu fera pectora mulcent: 
149. Non secus ac lenissetigres Rhodopeius Orpheus 
150. Amphion ue sono blandae testudinis olim 
151. Dicitur, et lapides duxisse in moenia duros. 
152. Quin etiam nigris cum pallet nubibus aer, 
153. Cum tenebris media obscuris in nocte perhorret 
154. Telluris facies, tunc exaudire luporum 
155. Caecorum rabiem solet, et diros ululatus: 
156. Deniqud ramatim uolitant lugubre canentes 
157. Foeda et lucifugae uolucres, striduntque per umbram. 
158. Ille nihil motus, comprensa lampade, diuos 
159. Inuocat, et sanctum Christi super omnia nomen, 
160. Adgrediturque feras: fugiunt, perque inuia lustra 
161. Attonite sua tecta petunt, notasque cauernas. 
162. Quid memorem fossas et retia, se quibus ille 
163. Cum libet exercet? Ceruus se hic implicat, illhic 
164. Incidit in fossam uulpes male uafra, lupusque 
165. Pernicies ouium, aeternus pastoribus hostis. 
166. Quid modulos auium dicam, quos tempore uerno 
167. Audire est operae pretium: Philomela serenam 
168. Flet noctem, ramoque sedens quos forte uiator 
169. Astraxit, queritur foetus, et flebile carmen 
170. Integrat, et moestis implet nemus omne querelis. 
171. felix uulgus nimium, sua si bona norit, 
172. Aerumnasque graues animo tolerauerit aequo. 
173. uulgus fucis longe felicius illis 
174. Qui nos compilant, et quos immanis habendi 
175. Est amor argenti, quos mundi gloria uexat, 
176. Qui carnis desiderium sensumque sequuntur, 
177. Qui spernunt inopes, condemnant uera locutos. 
178. gens, o cunctis Erebi dignissima poenis: 
179. Quid nostro hoc seclo, quid tempore spurcius isto? 
180. Nempe gregem summa debent qui pascere cura, 
181. Doctrinaque decet quos praelucere popello, 
182. Ii uerum ignorant, uiolant, gaudentque rapinis: 
183. Egregie imponunt nobis, animalia uentris, 
184. Et portenta hominum, qui foedo mascula miscent 
185. Corpora concubitu, et uetitis complexibus ardent. 
186. Quis dormire Orcum dubitet? Qui talia monstra 
187. Non uoret? O homines, o fors, o tempora nostra, 
188. furor irati et comptenti numinis: o quam 
189. Multas tecum animas pessum das foeda meretrix 
190. Purpurea: o infelix seclum, o lachrymabilis aetas 
191. Ferrea, uel ferro peior quia durior ipso. 
192. Quo rapior demens? Quo me furor impulit? Ad rem 
193. Vt redeam, septem interiectis carbo diebus 
194. Percoctus trahitur, fumusque ignisque residunt: 
195. Tum pyra detegitur rastris, mutata uideres 
196. Ligna, ut quae fuerant paulo prius humida et alba, 
197. Arida et atra patent, nec sunt tamen igne minuta, 
198. Tanta manent, solumque nouum sortita colorem 
199. Ingegniumque nouum: superest auriga repente 
200. Adcurrat, (nam carboni nocet imber) equisque 
201. Adiunctis plaustro uectet sub tecta fabrorum. 
202. De carbone satis: Nunc de fossoribus ordo 
203. Postulat ut dicam, set quæ puer ipse notaui. 
204. Ii sunt qui cura multa multoque labore 
205. Materiem ferri effodiunt, et uiscera terræ 
206. Ictibus inuadunt crebris, uenasque requirunt 
207. Abstrusas, tornoque trahunt et fune sub auras. 
208. Quod si forte roges, quanam cognoscitur arte 
209. Materiem quæ terra habeat, ferrique fodinam 
210. Contineat: norunt pueri, nouÕre bubulci, 
211. Indicat ipsa soli facies subrufa, nec usquam 
212. Tam regio infelix ferrum quæ non ferat ulla est. 
213. At quæ materies solita est excellere, disce. 
214. Pondere quæ grauis est, sulumque imitata colorem 
215. Emicat, haec certa est, haec raro fusa fefellit: 
216. Hinc tibi fertilitas ferri promittitur ingens. 
217. Quæ uero leuis est pallensque absumitur igni 
218. Persimilis limo, et fornaci congerit atram 
219. Colluuiem, missa frustra de follibus aura. 
220. Denique materies omnis de more lauanda est, 
221. Et quæ crassa nimis, quæque indigesta uidetur 
222. Subijcitur prunis, coquitur, contusa minutim 
223. Abluitur lymphis apto currentibus alueo, 
224. Hinc ad fornacis radicem et limina fertur. 
225. Quadrata est ingens Barsæ prope fluminis undam 
226. Infabricata quidem moles, quam nomine dicunt 
227. Fornacem, structa est saxis uulgaribus, intus 
228. Sunt silices duri, quibus est mirabile robur 
229. Visque resistendi flabris ignique uoraci: 
230. Hic gemini folles à tergo immania spirant 
231. Terga boum, uibrante rota, quam uersat aquarum 
232. Impetus adsidue, motantur, flantque uicissim, 
233. Et flant, et reflant, alternis motibus æqui. 
234. Adcubat h”c Fusor, sic illum nomine dicunt, 
235. Excipit hic solers massam, quod fusile ferrum 
236. Dicitur, atque regit uentos, lituisque prehensis 
237. Ferreis emungit squamas, et perdomat ignes: 
238. Seligit impurum puro, noctesque diesque 
239. Peruigilans, homo durus, et omnia ferre paratus: 
240. Hunc uix sesquihoram toto dormire bimestri 
241. Continuum esse nefas perhibent, quo tempore fornax 
242. Visceribus manet integris, follesque supersunt 
243. Fortes, qui fessis succurrant fratribus, et qui 
244. Fornacem renouent, atque ignis ut acrior instet: 
245. Hic riuis fluitat ferrum, sæuoque boatu 
246. Stricturas uomit, et piceo cum turbine flammas, 
247. Ingenteisque globos, quos lambere sydera credas: 
248. Haud aliter quàm sulphureis ardoribus Aetna 
249. Cum fessum latus incassum sub pondere tanto 
250. Nititur Enceladus motare, atque impos anhelat, 
251. Fit tonitru, exuperant flammæ, circunfremit æquor. 
252. Carbonem interea qui materiemque ministret 
253. Fornaci, simul ac uasto decreuit hiatu, 
254. Fusori comes est, is in ipso culmine custos 
255. Vir stabulat uigilax, uultuque habituque Charonti 
256. Persimilis, qui cum artifices qui plurima fingunt 
257. Vasa luto primum tornatim: denique formis 
258. Infundunt ferrum: quin et (mirabile uisu) 
259. Bombardas conflant, ita enim monstra illa uocantur, 
260. Dæmonis inuentum stygij, furor iraque diuöm. 
261. Mulciber his primos dum Teuthonas instruit armis: 
262. Atque pilas, quibus et muri quatiuntur, et urbes 
263. Aequantur turresque solo, robusta teruntur 
264. Corpora, flammiferi nimirum fulminis instar 
265. Hæc tormenta uolant, referuntque tonitrua bombo. 
266. Exin massa recens quæ de fornace petita est, 
267. Germanum ferrum nondum meret illa uocari: 
268. Est igitur qui mox recoquat, uastaque secundo 
269. Fornace emendet, faciatque plicatile ferrum 
270. Congestum in globulos: succedunt protinus acres 
271. Ipsum qui extenuent poliantque his ferreus ille 
272. Malleus est ingens, quem maxima tollit aquæ uis. 
273. Calfaciunt iterum impigri, uersantque per ignes 
274. Forcipibus duris ferrum, candensque paratis 
275. Immergunt lymphis: Chalybes imitantur, apud quos 
276. Bilbilis est amnis, qui ferrum temperat, et qui 
277. Ductilius reddit, fabricandisque ensibus aptum. 
278. Perdomitum flammis rapiunt, portantque sub ictus 
279. Terrificos, quibus et regio strepit omnis, et aether, 
280. Et montes circum, et late nemora alta resultant. 
281. Mirifice hic massam extendi, ducique uideres 
282. In tenues longasque trabes, ceram esse putares. 
283. Egregie uero contusum et rite politum 
284. Officium patris est æqua perpendere lance 
285. Exacta hebdomade. Adcurrunt lignator et unà 
286. Carbonarius, et fossor, fusorque fabrique: 
287. Conueniunt hilares omnes, ut certa laborum 
288. Præmia percipiant, contenti à patre recedunt. 
289. Is ne quem imprudens fraudet mercedis honore, 
290. Scripta habet in libro rationum cuncta suorum 
291. Nomina, se falli non uult, nec fallere quenquam: 
292. Sic habet in promptu quod quisque labore meretur 
293. Vt digitos unguesque suos: glomerantur in unum 
294. Mox illi aere graues, exhaustaque membra labore 
295. Solantur dapibus, ludo uinoque calescunt: 
296. Præbibit hic socio rodenti turpiter ossa, 
297. Ille iacet somno pressus, uinoque sepultus, 
298. Mixta uomens misero ac eructans allia Baccho: 
299. Implentur clamore aedes, confusa profecto 
300. Colluuio, simul hic omnes uario ore loquuntur: 
301. Hic cernas Lapithas, pateras cursare, manusque, 
302. Subuerti mensas, effundi saepe cruorem: 
303. Sic post uina solet saeuire ignobile uulgus: 
304. Ac ita fit tendem, ut quod uel sudoribus illi 
305. Nocturnis peperere sibi, peperere diurnis, 
306. Hauriat una dies, et multa sequatur egestas. 
307. Quid mirum? Procerum uitam moresque sequuntur, 
308. Sopitis etenim sic grex pastoribus errat. 
309. Ne tamen hic peccem, sopitos dicere nolim 
310. Esse istos uentres, nam quid uigilantius illis 
311. Redditu in augendo, defendendisque suarum 
312. Rerum imposturis? Inculcandisque popello 
313. Deliramentis hominum, tricisque dolisque? 
314. me imprudentem nimium, cur talia dico? 
315. Inconsultus homo temere molitur, et audet 
316. Omnia, prudentem facti non poenitet unquam: 
317. Horrida nil timeo metuendae fulmina Lernae, 
318. Nil metuo longas graueolentis carceris umbras, 
319. Nil metuo flammam, qualem nec Mulciber unquam 
320. Viderit: o miserum atque infaucto sydere natum 
321. Borbonium, o miserum puerum, quid uera profarsi? 
322. Cur non dissimulas? Cur tam libera lingua est? 
323. Cur non conniues? Cur non blandiris ubique? 
324. Cur non das operam lucrando stulte fauori 
325. Istorum procerum? Cur non te respicis ipsum? 
326. Cur non Hippocrati, cur non das legibus amens 
327. Humanis operam, utpossis euadere diues? 
328. Viuere securus, preciosa ueste nitere? 
329. me infelicem puerum, quem nulla cupido 
330. Vexat opum, quem nullus amor sceleratus habendi 
331. Sollicitat: satis est Virtus, satis unica Virtus: 
332. Vna satis Virtus, et mens sibi conscia recti: 
333. Praeterit ut uentus mundi illectantis imago, 
334. Transuersosque agit, et secie deludit inani. 
335. Hactenus est perstricta breui Ferraria tractu: 
336. Multa ego de ferro prudens miranda reliqui, 
337. Plurima subticui, quae prouectum ipsa poetam 
338. Poscere sunt mihi uisa, et sesquipedalem uolumen: 
339. Quod lusi pueris lusi, meliora supersunt 
340. Quae premimus, nec (spero) bonis ingrata futura. 
341. Interea sciolique susurronesque nefandi, 
342. Qui cum nil praestare queant, aliena reprendunt, 
343. Arcadica peduces, et pondus inutile terrae, 
344. Rumpantur, patremque suum te Zoile uisant. 
345. Vos igitur pueri per summum obsecro tonantem, 
346. (Qui natum in terras coelo demisit ab alto, 
347. ut nos mortifera primorum labe parentum 
348. Ablueret foedos. Et libertate bearet: 
349. Vtque suo nostras animas à faucibus Orci 
350. Sanguine seruaret moriens, coeloque locaret, 
351. Et faceret reges, fidei per nobile donum.) 
352. Vos (inquam) o pueri ueniam date, parcite uestro 
353. BORBONIO, paruumque boni et puerile poema 
354. Consulite, haec fuerint nostrae praeludia Musae.
 
 
 
 
 
	 Neo-Latin 
	 The Latin Library 
	 The Classics Page