Germanicus: Aratea
		 

		 
		 
	 
	
 

 CLAUDIUS CAESAR GERMANICUS: ARATEA
 

 

 
Ab Iove principium magno deduxit Aratus, 
carminis at nobis, genitor, tu maximus auctor, 
te veneror, tibi sacra fero doctique laboris 
primitias. probat ipse deum rectorque satorque. 
quantum etenim possent anni certissima signa,    5 
qua sol ardentem cancrum rapidissimus ambit 
diversasque secat metas gelidi capricorni 
quave aries et libra aequant divortia lucis, 
si non tanta quies, te praeside, puppibus aequor 
cultorique daret terras, procul arma silerent?    10 
nunc vacat audacis in caelum tollere vultus 
sideraque et mundi varios cognoscere motus, 
navita quid caveat, quid scitus vitet arator, 
quando ratem ventis aut credat semina terris. 
haec ego dum Latiis conor praedicere Musis,    15 
pax tua tuque adsis nato numenque secundes! 
Cetera, quae toto fulgent vaga sidera mundo, 
indefessa trahit proprio cum pondere caelum. 
axis at immotus semper vestigia servat 
libratasque tenet terras et cardine firmo    20 
orbem agit. extremum geminus determinat axem, 
quem Grai dixere polon; pars mersa sub undas 
oceani, pars celsa sub horrifero aquilone. 
Axem Cretaeae dextra laevaque tuentur 
sive arctoe seu Romani cognominis ursae    25 
plaustrave, quae facies stellarum proxima vero: 
tres temone rotisque micant sublime quaternae. 
si melius dixisse feras, obversa refulgent 
ora feris; caput alterius super horrida terga 
alterius lucet; pronas rapit orbis in ipsos    30 
declivis umeros. veteri si gratia famae, 
Cresia vos tellus aluit, moderator Olympi 
donavit caelo; meritum custodia fecit, 
quod fidae comites prima incunabula magni 
foverunt Iovis, attonitae cum furta parentis    35 
aerea pulsantes mendaci cymbala dextra, 
vagitus pueri patrias ne tangeret auris, 
Dictaei texere adytis famuli Corybantes. 
hinc Iovis altrices Helice Cynosuraque fulgent. 
dat Grais Helice cursus maioribus astris,    40 
Phoenicas Cynosura regit. sed candida tota 
et liquido splendore Helice nitet; haut prius ulla, 
cum sol oceano fulgentia condidit ora, 
stella micat caelo, septem quam Cresia flammis. 
certior est Cynosura tamen sulcantibus aequor,    45 
quippe brevis totam fido se cardine vertit 
Sidoniamque ratem numquam spectata fefellit. 
Has inter medias abrupti fluminis instar 
immanis serpens sinuosa volumina torquet 
hinc atque hinc superaque illas mirabile monstrum.    50 
cauda Helicen supra tendit, redit ad Cynosuran 
squamigero lapsu; qua desinit ultima cauda, 
hac caput est Helices; flexu comprenditur alto 
serpentis Cynosura; ille explicat amplius orbes 
sublatusque retro maiorem respicit arcton.    55 
ardent ingentes oculi, cava tempora claris 
ornantur flammis, mento sedet unicus ignis. 
tempus dexterius qua signat stella draconis 
quaque sedet mentum, lucetque novissima cauda 
extremumque Helices sidus micat. hac radiatur    60 
serpentis declive caput, qua proxima signa 
occasus ortusque uno tanguntur ab orbe, 
oceani tumidis ignotae fluctibus arctoe, 
semper inocciduis servantes ignibus axem. 
Haud procul effigies inde est defecta labore.    65 
non illi nomen, non magni causa laboris, 
dextro namque genu nixus diversaque tendens 
bracchia, suppliciter passis ad numina palmis. 
serpentis capiti figit vestigia laeva. 
Tum fessi subter costas atque ardua terga    70 
clara Ariadnaeo sacratast igne corona, 
hunc illi Bacchus thalami memor addit honorem. 
terga nitent stellis, at qua se vertice tollit 
succiduis genibus lassum et miserabile sidus, 
hac ophiuchus erit longe caput ante notabis    75 
et vastos umeros, tum cetera membra sequuntur. 
illis languet honos, umeris manet integer ardor, 
luna etiam mensem cum pleno dividit orbe. 
lux tenuis manibus, per quas elabitur anguis, 
pressus utraque manu, medium cingens ophiuchum.    80 
scorpios ima pedum tangit, sed planta sinistra 
in tergo residet, vestigia dextera pendent. 
impar est manibus pondus, nam dextera parvam 
partem anguis retinet, per laevam attollitur omnis, 
quantumque ab laeva distantia serta notantur,    85 
erigitur tantum serpens atque ultima mento 
ste]la sub aetheria lucet crinita corona. 
at qua se dorso sinuabit lubricus anguis 
insigni caelum perfundent lumine chelae. 
Ipsam Helicen sequitur senior baculoque minatur,    90 
sive ille arctophylax seu Bacchi ob munera caesus 
Icarus ereptam pensavit sidere vitam. 
non illi obscurum caput est, non tristia membra, 
sed proprio tamen una micat sub nomine flamma, 
arcturum dixere, sinus qua vincula nodant.    95 
Virginis inde subest facies, cui plena sinistra 
fulget spica manu maturisque ardet aristis. 
quam te, diva, vocem? tangunt mortalia si te 
carmina nec surdam praebes venerantibus aurem, 
exosa heu mortale genus, medio mihi cursu    100 
stabunt quadrupedes et flexis laetus habenis 
teque tuumque canam terris venerabile numen. 
Aurea pacati regeres cum saecula mundi, 
Iustitia inviolata malis, placidissima virgo, 
sive illa Astraei genus es, quem fama parentem    
105 
tradidit astrorum, seu vera intercidit aevo 
ortus fama tui, mediis te laeta ferebas 
sublimis populis nec dedignata subire 
tecta hominum et puros sine crimine, diva, penatis 
iura dabas cultuque novo rude vulgus in omnem    110 
formabas vitae sinceris artibus usum. 
nondum vesanos rabies nudaverat ensis 
nec consanguineis fuerat discordia nota, 
ignotique maris cursus privataque tellus 
grata satis, neque per dubios avidissima ventos    115 
spes procul amotas fabricata nave petebat 
divitias, fructusque dabat placata colono 
sponte sua tellus nec parvi terminus agri 
praestabat dominis, sine eo tutissima, rura. 
At postquam argenti crevit deformior aetas    120 
rarius invisit maculatas fraudibus urbis 
seraque ab excelsis descendens montibus ore 
velato tristique genas abscondita rica, 
nulliusque larem, nullos adit illa penatis. 
tantum cum trepidum vulgus coetusque notavit    125 
increpat "o patrum suboles oblita priorum, 
degeneres semper semperque habitura minores, 
quid me, cuius abit usus, per vota vocatis? 
quaerenda est sedes nobis nova, saecula vestra 
artibus indomitis tradam scelerique cruento";    130 
haec effata super montis abit alite cursu, 
attonitos linquens populos graviora paventis. 
Aerea sed postquam proles terris data nec iam 
semina virtutis vitiis demersa resistunt 
ferrique invento mens est laetata metallo    135 
polluit et taurus mensas assuetus aratro, 
deservit propere terras iustissima virgo 
et caelist sortita locum, qua proximus illi 
tardus in occasum sequitur sua plaustra Bootes. 
Virginis at placidae praestanti lumine signat    140 
stella umeros. Helicen ignis non clarior ambit, 
quique micat cauda quique armum fulget ad ipsum 
quique priora tenet vestigia quique secunda 
clunibus hirsutis et qui sua sidera reddit, 
namque alii, quibus expletur cervixque caputque,    145 
vatibus ignoti priscis sine honore feruntur. 
Qua media est Helice, subiectum respice cancrum; 
at capiti suberunt gemini. qua posterior pes, 
horrentisque iubas et fulvum cerne leonem. 
hunc ubi contigerit Phoebi violentior axis,    150 
accensa in cancro iam tum geminabitur aestas. 
tunc lymphae tenues, tunc est tristissima tellus 
et densas laetus segetes bene condit arator. 
ne mihi tunc remis pulset vada caerula puppis; 
dem potius ventis excusso vela rudente    155 
excipiamque sinu zephyris spirantibus auras. 
Est etiam aurigae facies, sine Atthide terra 
natus Erichthonius, qui primus sub iuga duxit 
quadrupedes, seu Myrtoas demersus in undas 
Myrtilos. hunc potius species in sidere reddit,    160 
sic nulli currus, sic ruptis maestus habenis 
perfidia Pelopis raptam gemit Hippodamiam. 
ipse ingens transversus abit laeva geminorum 
maiorisque ursae contra delabitur ora. 
numina praeterea secum trahit, una putatur    165 
nutrix esse Iovis, si vere Iuppiter infans 
ubera Cretaeae mulsit fidissima caprae, 
sidere quae claro gratum testatur alumnum. 
hanc Auriga umero totam gerit, at manus haedos 
ostendit, nautis inimicum sidus, ubi illos    170 
orbis ab oceano celsos rapit; haut semel haedi 
iactatam videre ratem nautasque paventis 
sparsaque per saevos morientum corpora fluctus. 
Aurigae pedibus trux adiacet ignea taurus, 
cornua fronte gerens et lucidus ore minaci.    175 
quamlibet ignarum caeli sua forma docebit, 
et caput et patulae naris et cornua tauri. 
fronte micant hyades. qua cornus flamma sinistri 
summa tenet, subit haec eadem vestigia dextra 
aurigae mediaque ligat compagine divos.    180 
Myrtilos exoritur summo cum fluctibus ore, 
totus cum tauro lucet; ruit oceano bos 
ante, super terras cum fulget Myrtilos ore. 
Iasides etiam caelum cum coniuge Cepheus 
ascendit totaque domo, quia Iuppiter auctor    185 
est generis: prodest maiestas saepe parentis. 
ipse brevem patulis manibus stat post Cynosuram 
diducto passu. quantum latus a pede dextro 
Cepheos extremam tangit Cynosurida caudam, 
tantundem ab laevo distat; minor utraque iungit    190 
regula Cepheos vestigia. balteus ambit 
qua latus, ad flexum sinuosi respicit anguis. 
Cassiepia virum residet sublimis ad ipsum, 
clara, etiam pernox caelo cum luna refulsit, 
sed brevis et paucis decorata in sidere flammis.    195 
qualis ferratos subicit clavicula dentes, 
succutit et foribus praeducti vincula claustri, 
talis disposita est stellis. ipsa horrida vultu 
sic tendit palmas, ceu sit planctura relictam 
Andromedam, meritae non iusta piacula matris.    200 
Nec procul Andromede, totam quam cernere posse 
obscura sub nocte licet, sic emicat ore, 
sic magnis umeris candet nitor. hanc media abit 
ignea substricta lucet qua zonula palla. 
sed poenae facies remanet districtaque pandit    205 
bracchia, ceu duri teneantur robore saxi. 
Andromedae capiti sonipes supereminet ales, 
vertice et Andromedae radiat quae stella, sub ipsa 
alvo fulget equi, tres armos et latera aequis 
distinguunt spatiis, capiti tristissima forma    210 
et cervix sine honore obscuro lumine sordet. 
spumanti mandit sed qua ferus ore lupata, 
et capite et longa cervice insignior exit 
stella nitens armis laterique simillima magno. 
nec totam ille tamen formam per singula reddit.    215 
primo praestat equum, medio rupta ordine membra 
destituunt visus, rudis inde adsurgit imago. 
Gorgonis hic proles. in Pierio Helicone, 
vertice cum summo nondum decurreret unda, 
Museos fontis dextri pedis ictibus hausit.    220 
inde liquor genitus nomen tenet Hippocrenes; 
fontes nomen habent. sed Pegasus aethere summo 
velocis agitat pennas et sidere gaudet. 
Inde subest aries, qui longe maxima currens 
orbe suo spatia ad finem non tardius ursa    225 
pervenit et quanto graviore Lycaonis arctos 
axem actu torquet, tanto pernicior ille 
distantis cornu properat contingere metas. 
clara nec est illi facies nec sidera possunt, 
officiat si luna, sua virtute nitere.    230 
sed quaerendus erit zonae e regione micantis 
Andromedae; terit hic medii divortia mundi, 
ut chelae, candens ut balteus Orionis. 
Est etiam propiore deum cognoscere signo, 
deltoton si quis donum hoc spectabile Nili    235 
divitibus generatum undis in sede notabit. 
tris illi laterum ductus, aequata duorum 
sunt spatia, unius brevior, sed clarior igne. 
hunc aries iuxta. medium deltoton habebit 
inter lanigeri tergum et Cepheida maestam.    240 
Huc ultra gemini pisces, quorum alter in austrum 
tendit, Threicium boream petit alter et audit 
stridentis auras, niveus quas procreat Haemus. 
non illis liber cursus, sed vincula cauda 
singula utrumque tenent uno coeuntia nodo.    245 
nodum stella premit. piscis, qui respicit auras 
Threicias, dextram Andromedae cernetur ad ulnam. 
Subter utrumque pedem devotae virginis ales 
Perseos effigies, servatae grata puellae. 
moles ipsa Çiri satis est testata parentem,    250 
tantus ubique micat, tantum occupat ab Iove caeli. 
dextra sublata solium prope Cassiepiae 
sublimis fulget pedibus properare videtur 
et velle aligeris purum aethera findere plantis. 
Poplite sub laevo, tauri certissima signa,    255 
Pleiades suberunt brevis et locus occupat omnes, 
nec faciles cerni, nisi quod coeuntia plura 
sidera communem ostendunt ex omnibus ignem. 
septem traduntur numero, sed carpitur una, 
deficiente oculo distinguere corpora parva.    260 
nomina sed cunctis servavit fida vetustas: 
Electra Alcyoneque Celaenoque Meropeque 
Asteropeque et Taygete et Maia parente 
caelifero genitae, si vere sustinet Atlas 
regna Iovis superosque atque ipso pondere gaudet.    265 
lumine non multis Plias certaverit astris, 
praecipuo sed honore ostendit tempora bina, 
cum primum agricolam ventus *super immovet atri 
et cum surgit hiems, portu fugienda peritis. 
Quin etiam lyra Mercurio dilecta, deorum    270 
*plurimulum accepte prohs caelo nitet ante labore 
devictam effigiem planta erecta *quoque dextra 
tempora laeva premit torti subiecta draconis. 
summa genu subvorsa tenet, qua se lyra volvit. 
Contra spectat avem vel Phoebi quae fuit olim    275 
cygnus vel Ledae thalamis qui illapsus adulter 
furta Iovis falsa volucer sub imagine texit. 
inter defectum sidus cygnumque nitentem 
Mercurialis habet sedem Lyra. multa videbis 
stellarum vacua in cygno, multa ignea rursus    280 
aut medii fulgoris erunt. penna utraque laeta, 
dexterior iuxta regalem Cepheos ulnam, 
at laeva fugit instantem sibi Pegason ala. 
piscibus interlucet equi latus, ad caput eius, 
dextra manus latices qua fundit, aquarius exit.    285 
quo prior aegoceros semper properare videtur 
oceano mersus sopitas condere flammas. 
tum brevis occasus ortusque intercipit hora, 
cum sol ambierit metas gelidi capricorni. 
nam neque perficiet cursus et vota brevis lux,    290 
et cum terrores auget nox atra marinos, 
multum clamatos frustra exspectaveris ortus. 
tunc rigor aut rapidus ponto tunc incubat auster; 
pigra ministeria, et nautis tremor alligat artus. 
sed rationem animi temeraria pectora solvunt,    295 
nulla dies oritur, quae iam vacua aequora cernat 
puppibus, et semper tumidis ratis innatat undis. 
in terra temptare undas iuvat, aspera sed cum 
adsultat lateri deprensae spuma carinae, 
tunc alii curvos prospectant litore portus    300 
inventasque alii terras pro munere narrant, 
interea exanimat pavidos instantis aquae mons. 
ast alii procul a terra iactantur in altum, 
munit eos breve lignum et fata instantia pellit, 
nam tantum a leto, quantum rate fluctibus, absunt.    305 
Belligeri Titan magnum cum contigit arcum 
ducentemque ferum sinuato spicula nervo, 
iam clausum ratione mare est, iam navita portu 
infestam noctem fugitat longasque tenebras. 
signum erit exoriens nobis tum nocte suprema    310 
scorpios, ille micat super freta caerula cauda. 
insequitur gravis arcus et in lucem magis exit. 
tunc alto Cynosura redit, tunc totus in undas 
mergitur Orion, umeris et vertice Cepheus. 
Est etiam, incertum quo cornu missa sagitta,    315 
quam servat Iovis ales. habet miracula nulla, 
si caelum ascendit Iovis armiger. hic tamen arvo 
unguibus innocuis Phrygio rapuit Ganymeden 
et telo appositus custos, cum Iuppiter arsit 
in puero, luit excidio quem Troia furorem.    320 
Delphin inde brevis lucet iuxta capricornum 
paucis sideribus, tulit hic Atlantida Nymphen 
in thalamos, Neptune, tuos, miseratus amantem. 
Sidera, quae mundi pars celsior aethere volvit 
quaeque vident boream ventis adsueta serenis,    325 
diximus. hinc alius declivis ducitur ordo, 
sentit et insanos obscuris flatibus austros. 
Primus in obliquum rapitur sub pectore tauri 
Orion. non ulla magis vicina notabit 
stella virum, sparsae quam toto corpore flammae;    330 
tale caput, magnisque umeris sic balteus ardet, 
sic vagina ensis, pernici sic pede lucet. 
talis ei custos aderit canis ore timendo. 
ore vomit flammam, membris contemptior ignis. 
Sirion hunc Grai proprio sub nomine dicunt.    335 
cum tetigit solis radios, accenditur aestas, 
discernitque ortu longe sata, vivida firmat, 
at quibus adfectae frondes aut languida radix, 
exanimat. nullo gaudet maiusve minusve 
agricola et sidus primo speculatur ab ortu.    340 
Auritum leporem sequitur canis et fugit ille, 
sic utrumque oritur, sic occidit in freta sidus. 
tu parvum leporem rimare sub Orione. 
At qua cauda canis languenti desinit astro, 
fulgent Argoae stellis aplustria puppis,    345 
puppe etenim trahitur, non recto libera cursu, 
ut cum decurrens inhibet iam navita remos 
aversamque ratem votis damnatus ad oram 
perligat, optatam cupiens contingere terram. 
sed quia pars violata fuit, coeuntia saxa    350 
numine Iunonis tutus cum fugit Iason, 
haec micat in caelo, lateri non amplior auctus, 
quam surgit malus; qua debet reddere proram, 
intercepta perit nulla sub imagine forma; 
puppis demisso tantum stat lucida clavo.    355 
Haud procul expositam sequitur Nereia pristis 
Andromedam. media est Solis via, cum tamen illa 
terretur monstro pelagi gaudetque sub axe 
diverso posita et boreae vicina legenti. 
auster pristin agit. duo sidera perlegit unum,    360 
namque aries supra pristin piscesque feruntur. 
belua sed ponti non multum praeterit amnem, 
amnem, qui Phaethonta suas deflevit ad undas, 
postquam patris equos non aequo pondere rexit, 
vulnere reddentem flammas Iovis; hunc, nova silva,    365 
planxere ignotis maestae Phaethontides ulnis. 
Eridanus medius liquidis interiacet astris. 
huius pars undae laevum ferit Orionis 
lapsa pedem. procul ambobus qui piscibus unus 
vincula conectit, nodus cristam super ipsam    370 
aequoreae pristis radiat. sunt libera caelo 
sidera non ullam specie reddentia formam 
sub leporis latus aversam post denique puppim 
inter et Eridani flexus clavumque carinae. 
atque haec ipsa notast nullam praebere figuram,    375 
sunt etenim toto sparsi sine nomine mundo 
inter signa ignes, quibus etsi propria desit 
forma, per appositi noscuntur lumina signi. 
Est etiam a geminis diversus piscibus unus, 
qui borean fugitat, totus directus in austros,    380 
ventre sub aegoceri, pristin conversus ad imam. 
infimus hydrochoos sed qua vestigia figit, 
sunt aliae stellae; qua caudam belua flectit 
quaque caput piscis, media regione locatae 
nullum nomen habent nec causast nominis ulla,    385 
sic tenuis cunctis iam paene evanuit ardor. 
nec procul hinc dextra defundit aquarius undas 
atque imitata cadunt errantis signa liquoris. 
e quibus una magis sub cauda flamma relucet 
squamigerae pristis, pedibus subit altera signi    390 
fundentis latices. est et sine honore corona 
ante sagittiferi paullum pernicia crura. 
Scorpios erecta torquet qua spicula cauda, 
turibulum vicinum austris sacro igne videbis 
arcturum contra; sed quanto tardius ille    395 
oceanum occasu tangit, tanto magis artae 
turibuli metae. vix caelum suspicit et iam 
praecipiti tractu vastis dimittitur undis. 
multa dedit natura homini rata signa salutis 
venturamque notis cladem depellere suasit.    400 
inter certa licet numeres sub nocte cavenda 
turibulum, nam si sordebunt cetera caeli 
nubibus obductis, illo splendente, timeto, 
ne pacem pelagi solvat violentior auster. 
tunc mihi *siccentur substricto cornua velo    405 
et rigidi emittant flatus per inane rudentes. 
quod si deprensae turbavit lintea puppis 
incubuitque sinu laxo, vel mergitur undis 
prona ratis sorbetque inimicum Nerea prora, 
vel si respexit servator Iuppiter, aegre    410 
ultima persolvunt iactati vota salutis; 
nec metus ante fugit, quam pars effulserit orbis, 
quae boream caelum spectantibus indicet ortum. 
Sunt etiam flammis conmissa immania membra 
Centauri, capite atque hirsuto pectore et alvo    415 
subter candentis hominem reddentia chelas, 
inde per ingentis costas, per crura, per armos, 
nascitur intacta sonipes sub virgine. dextra 
seu praedam e silvis portat seu dona propinquae 
placatura deos, cultor Iovis, admovet arae,    420 
hic erit ille pius Chiron, iustissimus omnis 
inter nubigenas et magni doctor Achillis. 
hic umero medium scindens iter aetheris alti, 
si tenuem traxit nubem stellasque recondit, 
toto clarus equo venientis nuntiat euros.    425 
Nec procul hinc hydros trahitur, cui cauda superne 
Centaurum lucet, tractu subit ille leonem, 
pervenit ad cancrum capite et tria sidera tangit. 
huic primos tortus crater premit, ulterioris 
vocali rostro corvus forat. omnia lucent,    430 
et corvus pennis et parvo pondere crater 
et spatio triplicis formatus sideris hydros. 
Sub geminis procyon fulgenti lumine surgit. 
Hic caelo ornatus trahitur noctemque diemque; 
sors sua cuique data est; semel adsignata tuentur    435 
immoti loca nec longo mutantur in aevo. 
quinque aliae stellae diversa lege feruntur 
et proprio motu mundo contraria volvunt 
curricula exceduntque loco et vestigia mutant. 
haud equidem possis alio contingere signo,    440 
quae divis sedes. hinc atque hinc saepe videntur 
occasus ortusque. neque anfractus brevis illis, 
annosasque vias tardus vix perficit orbis. 
hoc opus arcanis si credam postmodo Musis, 
tempus et ipse labor, patiantur fata, docebit.    445 
Signorum partis, quorum est praedicta figura, 
annum expleturi praecidunt quattuor orbis. 
intervalla trium transversus colligat unus. 
nec par est illis spatium: duo namque feruntur 
inter se aequales; duo, quorum est maxima forma;    450 
et totidem rursum praedictis ante minores. 
hi semper distant, illos communia signa 
committunt. qua se tangunt, pars aequa rotarum 
dividitur, binos ut si qui desecet arcus. 
Dissimilis quintus liquida sub nocte videtur,    455 
sidera cum reddunt sinceros eminus ignis. 
lactis ei color, et mediis via lucet in umbris. 
Lacteus hic orbis nullo minor orbe rotatur. 
Celsior ad boream qui vergit circulus altos 
et peragit tractus vicinis haud procul ursis,    460 
per geminos currit medios, vestigia tangit 
aurigae plantamque terit Perseida laevam, 
transversae Andromedae latera utraque persecat actus 
et totam abs umero dextram; summa ungula pulsu 
acris equi ferit orbis iter. tunc candidus ora    465 
cygnus habet iuxta, cubito lucet super ipsum 
nixa genu facies et primis ignibus anguis. 
effugit at virgo; totus leo, totus in ipso 
cancer. ab adversis omnem secat ille leonem 
clunibus hirsutique iubam per pectoris exit,    470 
cancro fulgentes oculi, ceu regula currat 
per medios, sic divisi latera utraque tangunt. 
hunc octo in partis si quis diviserit orbem, 
quinque super terras semper fulgere notabit, 
abdi tres undis brevibusque latere sub umbris.    475 
hoc cancrum tetigit cum Titan orbe, timeto 
aestatem rapidam et solventis corpora morbos. 
tunc habet aeterni cursus fastigia summa 
erectoque polo brevius non adplicat umquam 
candentis currus. adverso nititur orbe,    480 
dum tangat metas; pronus devolvitur inde. 
Hic boreae propior, contrarius excipit austros; 
aegoceros metas hiemis glacialibus austris 
aestatisque tenet flagrantia sidera cancer. 
hoc medium sidus findit devexior orbis,    485 
fundentis latices genua implicat; illigat illum 
intorta pristis cauda; velocia crura 
contingit leporis, canis alvum desecat imam. 
desecat et sacrae speciosa aplustria puppis 
Centaurique umeros et scorpion ultima cauda    490 
spicula torquentem; magnus micat arcus in illo. 
inde austro propior sol est aquilone relicto 
et gelidas hiemes hebetato lumine portat. 
huius tres caelo partes adsurgere cernes, 
quinque latent undis et longa nocte feruntur.    495 
Hos inter medius nullo minor orbis agetur, 
in quo cum Phoebus radiatos extulit ignes, 
dividit aequali spatio noctemque diemque. 
bis redit haec facies, librato sidere, mundo, 
cum ver fecundum surgit, cum deficit aestas.    500 
signa aries taurusque aequo tanguntur ab orbe, 
sed princeps aries totus fulgebit in illo, 
tauri armum subit et flexi duo sidera cruris. 
at medium Oriona secat spiramque priorem 
hydri et crateram levem corvique forantis    505 
ultima, deficiunt nigra qua sidera cauda. 
illic et chelas transverso lumine quaeres 
et celsi partem anguis et a medio ophiuchum 
nec procul inde aquilam, toto capite incubat ardens 
Pegasus et longae spatio cervicis inhaeret.    510 
hos orbis, quorum tractus et signa notamus, 
rectus per medios percurrens traicit axis. 
tres intervallis paribus sine fine rotantur 
nec mutare vias possunt nec iungere sulcos. 
quartus in obliquum tris unus colligat orbis,    515 
partibus extremis diversos implicat; unum 
inter utrumque secat medium desectus ab illo. 
non si Palladia doctus formaret ab arte, 
distantis orbis melius religasset ab uno. 
sed tribus idem ortus omni nascuntur ab aevo    520 
atque eadem occasus remanent certissima signa. 
Quartus ab oceano tantum vestigia mutat, 
obliquo currens spatio, quantum capricornus 
aestifero distat cancro, quam latus ad auras 
aetherias surgit, tam sacris mergitur undis.    525 
in sex signiferum si quis diviserit orbem 
aequalis partes, succumbet regula binis 
inferior signis spatii tantumque tenebit 
una, sui lateris quantum a tellure recedit; 
nec tamen humanos visus fugit ultimus orbis.    530 
haec via solis erit bis senis lucida signis. 
nobilis hic aries aurato vellere, quondam 
qui tulit in Tauros Phrixum, qui prodidit Hellen, 
quem propter fabricata ratis, quem perfida Colchis 
sopito vigile incesto donavit amori.    535 
corniger hic taurus, cuius decepta figura 
Europe, thalamis et virginitate relicta, 
per freta sublimis tergo mendacia sensit 
litora, Cretaeo partus enixa marito. 
sunt gemini, quos nulla dies sub Tartara misit;    540 
sed caelo semper, nautis laetissima signa, 
Ledaeos statuit iuvenis pater ipse deorum. 
te quoque, fecundam meteret cum comminus hydram 
Alcides ausum morsu contingere *bello 
sidere donavit, cancer, Saturnia Iuno,    545 
numquam oblita sui, numquam secura noverca. 
hinc Nemeaeus erit iuxta leo; tunc pia virgo; 
scorpios hinc duplo quam cetera possidet orbe 
sidera, per chelas geminato lumine fulgens, 
quem mihi diva cavet dicto prius Orione.    550 
inde sagittifero tentus curvabitur arcus, 
qui solitus Musas venerari supplice plausu 
acceptus caelo Phoebeis ardet in armis. 
cochlidis inventor, cuius Titania flatu 
proelia commisit divorum laetior aetas    555 
bellantem comitata Iovem, pietatis honorem, 
ut fuerat geminus forma, sic sidere, cepit. 
hic, Auguste, tuum genitali corpore numen 
attonitas inter gentis patriamque paventem 
in caelum tulit et maternis reddidit astris.    560 
proximus infestas, olim quas fugerat, undas 
Deucalion parvam defundens indicat urnam. 
annua concludunt Syriae duo numina piscis 
tempora; tunc iterum praedictus nascitur ordo 
lanigeri et tauri, geminorum, postea cancri,    565 
tunc leo, tunc virgo, tunc scorpios, arcitenensque 
et gelidus capricornus et imbrifer et duo pisces. 
huius quantum altas demergitur orbis in undas 
oceani, tantum liquidum super aera lucet. 
nullaque nox bis terna minus caelo trahit astra,    570 
nullaque maior erit, quam quanto tempore in auras 
orbis perfecti divisus tollitur arcus. 
Saepe velis quantum superet cognoscere noctis, 
et spe venturae solari pectora lucis. 
prima tibi nota solis erit, quo sidere currat,    575 
semper enim signo Phoebus radiabit in uno. 
cetera tunc propriis ardentia suspice flammis, 
quod cadat aut surgat summove feratur in orbe, 
quantoque exiliant spatio, cum caerula linquunt; 
namque aliis pernix saltus, maiore trahuntur    580 
mole alia, oceanum tardo linquentia passu. 
quod si nube cava solis via forte latebit, 
occulet aut signum conscendens vertice caelum 
altus Athos vel Cyllene vel candidus Haemus, 
Gargaron aut Ide superisve agitatus Olympus,    585 
tunc dextra laevaque simul redeuntia signis 
sidera si noris, numquam te tempora noctis 
effugient, numquam veniens Tithonius ortus. 
Cum primum cancrum Tethys emittit in auras, 
excipit oceanus Minoae serta coronae    590 
occidit et dorso piscis caudaque priore, 
mergitur in totos umeros ophiuchus et anguis 
ultima cauda micat, tortus habet illa timendos. 
nec multo arctophylax hunc longe subiacet astro, 
lumine qui primo cum scorpius occidit undis    595 
occulitur pedibus; durat tamen arduus ore, 
dum rigidum aegoceri signum freta lucida terret. 
siderea vix tum satiatus luce bootes 
in terras abit et noctis plus parte relinquit. 
at contra nullo defectus lumine totus    600 
Orion umeris splendebit magnaque divi 
vagina et claro caelatus balteus igni. 
cornua et Eridanus liquido feret utraque caelo. 
At cum prima iuba radiarit flamma leonis, 
quicquid parte micat caelo, hoc nascente sub undas    605 
omne abit atque feri venientis defugit ora. 
tota Iovis mersa est pennis stellantibus ales, 
quique genu posito defessus conditur undis 
crure tenus; redit in caelum vasti caput hydri 
et pernix lepus et procyon et Sirius ipse    610 
totiusque canis rabidi vestigia prima. 
Accipe quae vitent exorsae virginis ora: 
delphinus notis iam tum deflexerit undis 
et lyra dulce sonans et flammis cincta sagitta 
et niveus cygnus properarit tangere fluctus,    615 
utraque penna volans caudam vix lucet ad ipsam, 
nigrescitque Padus, terrae qui proximus amnis. 
tum caput abscondet sonipes, tum tota latebit 
cervix, at contra sublimior hydra feretur 
cratera tenus et surgent aplustria puppis    620 
Argoae totusque canis; sed cum pia virgo 
nascitur, illa ratis media plus arbore lucet. 
Surgentis etiam chelas sua signa notabunt: 
exilit oceano nunc toto crine bootes, 
quem claro veniens arcturus nuntiat ore,    625 
celsaque puppis habet, cauda minus attamen hydra, 
nixa genu species flexo rediit ardua crure, 
partibus haud aliis; nocte eluctata suprema 
bis solet illa una caelo se ostendere nocte, 
nam si Phoebeos currus, dum longa venit nox,    630 
occasu sequitur, rursus fugit oceanum ortu 
crure simul chelis fulgens. cum scorpius exit, 
iam totis radiat membris miserabile sidus; 
at cum tantum abiit, quantum lyra surgit ab undis, 
arcus ipsa suo caelo referetur imago.    635 
imperfecta redit caelo tum tota corona 
et Chiron pius ad caudam cognoscitur imam. 
Pegasus abscondit toto tunc pectore pennas 
nec lucet cauda praemersus pectore cygnus. 
abdit et Andromede vultus et maxima pristis    640 
occasu insequitur metuentis virginis ora, 
crista super caelo fulget. caput abditur ipse 
regalis Cepheus alias intactus ab undis. 
Scorpios exoriens, cum clarus fugerit amnis, 
scorpios Oriona fugat, pavet ille sequentem.    645 
sis vati placata, precor, Latonia virgo; 
non ego, non primus, veteres cecinere poetae, 
virginis intactas quondam contingere vestes 
ausum hominem divae sacrum temerasse pudorem. 
devotus poenae tunc impius ille futurae    650 
nudabatque feris angusto stipite silvas 
pacatamque Chion dono dabat Oenopioni. 
haud patiens sed enim Phoebi germana repente 
numinis ultorem media tellure revulsa 
scorpion ingenti maiorem contulit hostem.    655 
parcite, mortales, numquam levis ira deorum. 
horret vulnus adhuc et spicula tincta veneno 
flebilis Orion et quamquam parte relicta 
caeli *paene fugit, tamen altis mergitur undis, 
scorpios ardenti cum pectore contigit ortus.    660 
nil super Andromedae, nil pristis luce fruetur. 
in caput atque umeros rapit orbis Cassiepiam, 
declivemque trahunt aeterni pondera mundi 
corruptaque cadit forma, certaverat olim 
qua senis aequorei natis, cum litore Canchli    665 
Doridos et Panopes spectasset stulta choreas. 
illa abit oceano, totius serta coronae 
in caelum redeunt, totum se liberat hydrus. 
cruribus exspectat Chiron, obscurior arcu, 
corpore iam toto vasto sub vertice clarus.    670 
tum fera, quam dextra portat Centaurus, in auras 
exilit et claris aperitur flexibus anguis; 
innixumque genu laeva minus aequora linquunt. 
At cum prima subit facies remeabilis arcus, 
iam sicca oceano Chiron pernicia crura    675 
expulit et celsis ophiuchus fulget in astris. 
nil trahit obscurum serpens et trunca recepta 
desinit esse manu membris deformis imago. 
iam lyra cum superis et cygni dextera penna, 
radit tellurem rediens cum sidere Cepheus.    680 
tum canis abscondit totius corporis ignis 
et latet Orion et semper tutus in undis 
est lepus Argoaeque ratis, qua flexile signum 
in puppim formatur, adhuc aplustria lucent. 
mergitur et Perseus et caprae nobile lumen.    685 
Aurigam totum abscondit veniens capricornus 
atque omnem ornatum venerandae numine puppis. 
tum procyon obscurus abit; redit armiger uncis 
unguibus, ante omnis gratus tibi, Iuppiter, ales. 
omnibus et stellis cygnus redit et leve telum    690 
et parvus delphinus et apta altaria sacris. 
Geminus exsurgit Minoia nota corona. 
Hydrochoos caelum scandens simul evocat ore 
et cervice tenus fidentem Pegason alis. 
aversum Chirona trahit nox atra sub undas,    695 
oceanus caudam tinguit, nondum capit ora, 
non vastos umeros, non pectora tristia setis. 
hydram plus mediam condit, pars tertia lucet. 
Hanc pisces abdunt orti totumque biformem. 
cum geminos pisces aquilonis provocat aura,    700 
ille etiam surgit, qui tristis respicit austros; 
piscibus ille simul surgit, sed liberat ortus, 
cum pernix aries in caelum cornua tollit. 
pisces educunt Cepheida; laetior illa 
Nereidas pontumque fugit caeloque refertur.    705 
Ortus lanigeri properabunt condere sacrum 
turibulum; patrio fulgebit in aethere Perseus. 
Persea cum pennae reddunt, iam Plias ab undis 
effugit et dextro tauri cognoscitur armo. 
fixus ut in curru trahitur sine curribus ullis    710 
Myrtilos. haut totum cernes, non integer ipse 
in caelum redit, at pars dextera mergitur undis; 
vertice lucebit, teneros manus efferet haedos. 
laeva Iovis nutrix umero radiabit in ipso, 
proxima telluri nascetur planta sinistra.    715 
cetera cum geminis perfecto sidere surgent. 
Tauro pistricis pariter cristaeque refulgent 
caudaque; vicinum terris iam cerne booten. 
et cum se genibus demisit pars ophiuchi, 
signum erit, oceano geminos remeare relicto.    720 
totaque iam pristis lucebunt squamea terga; 
Eridani et primos deprendat navita fontes, 
caelum conspiciens, dum claro se movet ortu 
Orion; habet ille notas, quae tempora noctis 
significent, ventosve truces fidamve quietem.    725 
 
 
 
 
 
	 The Miscellany 
	 The Latin Library 
	 The Classics Page