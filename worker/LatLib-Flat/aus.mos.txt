Ausonius: Mosella
		 

		 
		 
	 
	
 

 AVSONII MOSELLA

 

 
Transieram celerem nebuloso flumine Nauam 
Addita miratus ueteri noua moenia Vinco, 
Aequauit Latias ubi quondam Gallia Cannas 
Infletaeque iacent inopes super arua cateruae. 
Vnde iter ingrediens nemorosa per auia solum 
Et nulla humani spectans uestigia cultus 
Praetereo arentem sitientibus undique terris 
Dumnissum riguasque perenni fonte Tabernas 
Aruaque Sauromatum nuper metata colonis: 
Et tandem primis Belgarum conspicor oris 
Noiomagum, diui castra inclita Constantini. 
Purior hic campis aer Phoebusque sereno 
Lumine purpureum reserat iam sudus Olympum; 
Nec iam consertis per mutua uincula ramis 
Quaeritur exclusum uiridi caligine caelum; 
Sed liquidum iubar et rutilam uisentibus aethram 
Libera perspicui non inuidet aura diei. 
In speciem tum me patriae cultumque nitentis 
Burdigalae blando pepulerunt omnia uisu: 
Culmina uillarum pendentibus edita ripis 
Et uirides Baccho colles et amoena fluenta 
Subter labentis tacito rumore Mosellae. 
Salue, amnis, laudate agris, laudate colonis, 
Dignata imperio debent cui moenia Belgae: 
Amnis odorifero iuga uitea consite Baccho, 
Consite gramineas, amnis uiridissime, ripas: 
Nauiger ut pelagus, deuexas pronus in undas 
Vt fluuius, uitreoque lacus imitate profundo 
Et riuos trepido potes aequiperare meatu 
Et liquido gelidos fontes praecellere potu: 
Omnia solus habes, quae fons, quae riuus et amnis 
Et lacus et biuio refluus manamine pontus. 
Tu placidis praelapsus aquis nec murmura uenti 
Vlla nec occulti pateris luctamina saxi. 
Non spirante uado rapidos properare meatus 
Cogeris, extantes medio non aequore terras 
Interceptus habes, iusti ne demat honorem 
Nominis, exclusum si diuidat insula flumen. 
Tu duplices sortite uias, et cum amne secunda 
Defluis, ut celeres feriant uada concita remi, 
Et cum per ripas nusquam cessante remulco 
Intendunt collo malorum uincula nautae. 
Ipse tuos quotiens miraris in amne recursus 
Legitimosque putas prope segnius ire meatus! 
Tu neque limigenis ripam praetexeris uluis, 
Nec piger immundo perfundis litora caeno: 
Sicca in primores pergunt uestigia lymphas. 
I nunc et Phrygiis sola leuia consere crustis 
Tendens marmoreum laqueata per atria campum; 
Ast ego despectis, quae census opesque dederunt, 
Naturae mirabor opus, non cura nepotum 
Laetaque iacturis ubi luxuriatur egestas. 
Hic solidae sternunt umentia litora harenae, 
Nec retinent memores uestigia pressa figuras. 
Spectaris uitreo per leuia terga profundo, 
Secreti nihil amnis habens: utque almus aperto 
Panditur intuitu liquidis obtutibus aer 
Nec placidi prohibent oculos per inania uenti, 
Sic demersa procul durante per intima uisu 
Cernimus arcanique patet penetrale profundi, 
Cum uada lene meant liquidarum et lapsus aquarum 
Prodit caerulea dispersas luce figuras: 
Quod sulcata leui crispatur harena meatu, 
Inclinata tremunt uiridi quod gramina fundo; 
Vsque sub ingenuis agitatae fontibus herbae 
Vibrantes patiuntur aquas lucetque latetque 
Calculus et uiridem distinguit glarea muscum: 
Tota Caledoniis talis pictura Britannis, 
Cum uirides algas et rubra corallia nudat 
Aestus et albentes, concharum germina, bacas, 
Delicias hominum, locupletibus atque sub undis 
Assimulant nostros imitata monilia cultus. 
Haud aliter placidae subter uada laeta Mosellae 
Detegit admixtos non concolor herba lapillos. 
Intentos tamen usque oculos errore fatigant 
Interludentes, examina lubrica, pisces. 
Sed neque tot species obliquatosque natatus 
Quaeque per aduersum succedunt agmina flumen, 
Nominaque et cunctos numerosae stirpis alumnos 
Edere fas aut ille sinit, cui cura secundae 
Sortis et aequorei cessit tutela tridentis. 
Tu mihi flumineis habitatrix Nais in oris, 
Squamigeri gregis ede choros liquidoque sub alueo 
Dissere caeruleo fluitantes amne cateruas. 
Squameus herbosas capito inter lucet harenas 
Viscere praetenero fartim congestus aristis 
Nec duraturus post bina trihoria mensis, 
Purpureisque salar stellatus tergora guttis, 
Et nullo spinae nociturus acumine rhedo, 
Effugiensque oculos celeri leuis umbra natatu. 
Tuque per obliqui fauces uexate Saraui, 
Qua bis terna fremunt scopulosis ostia pilis, 
Cum defluxisti famae maioris in amnem, 
Liberior laxos exercei, barbe, natatus: 
Tu melior peiore aeuo, tibi contigit omni 
Spirantum ex numero non illaudata senectus. 
Nec te puniceo rutilantem uiscere, salmo, 
Transierim, latae cuius uaga uerbera caudae 
Gurgite de medio summas referuntur in undas, 
Occultus placido cum proditur aequore pulsus. 
Tu loricato squamosus pectore, frontem 
Lubricus et dubiae facturus fercula cenae 
Tempora longarum fers incorrupte morarum, 
Praesignis maculis capitis, cui prodiga nutat 
Aluus opimatoque fluens abdomine uenter. 
Quaeque per Illyricum, per stagna binominis Histri 
Spumarum indiciis caperis, mustela, natantum 
In nostrum subuecta fretum, ne lata Mosellae 
Flumina tam celebri defraudarentur alumno. 
Quis te naturae pinxit color! atra superne 
Puncta notant tergum, qua lutea circuit iris; 
Lubrica caeruleus perducit tergora fucus; 
Corporis ad medium fartim pinguescis, at illinc 
Vsque sub extremam squalet cutis arida caudam. 
Nec te, delicias mensarum, perca, silebo, 
Amnigenos inter pisces dignande marinis, 
Solus puniceis facilis contendere mullis: 
Nam neque gustus iners solidoque in corpore partes 
Segmentis coeunt, sed dissociantur aristis. 
Hic etiam Latio risus praenomine, cultor 
Stagnorum, querulis uis infestissima ranis, 
Lucius, obscuras ulua caenoque lacunas 
Obsidet; hic nullos mensarum lectus ad usus 
Feruet fumosis olido nidore popinis. 
Quis non et uirides, uulgi solacia, tincas 
Norit et alburnos, praedam puerilibus hamis, 
Stridentesque focis, obsonia plebis, alausas? 
Teque inter species geminas neutrumque et utrumque, 
Qui necdum salmo nec iam salar ambiguusque 
Amborum medio, sario, intercepte sub aeuo? 
Tu quoque flumineas inter memorande cohortes, 
Gobio, non geminis maior sine pollice palmis, 
Praepinguis, teres, ouipara congestior aluo 
Propexique iubas imitatus, gobio, barbi. 
Nunc, pecus aequoreum, celebrabere, magne silure, 
Quem velut Actaeo perductum tergora oliuo 
Amnicolam delphina reor: sic per freta magnum 
Laberis et longi uix corporis agmina solvis 
Aut breuibus defensa uadis aut fluminis uluis. 
At cum tranquillos moliris in amne meatus, 
Te uirides ripae, te caerula turba natantum, 
Te liquidae mirantur aquae: diffunditur alueo 
Aestus et extremi procurrunt margine fluctus. 
Talis Atlantiaco quondam ballena profundo, 
Cum uento motuue suo telluris ad oras 
Pellitur, exclusum fundit mare, magnaque surgunt 
Aequora, uicinique timent deereseere montes. 
Hic tamen, hie nostrae mitis ballena Mosellae 
Exitio procul est magnoque honor additus amni. 
Iam liquidas spectasse uias et lubriea pisces 
Agmina multiplicesque satis numerasse cateruas. 
Indueant aliam spectacula uitea pompam 
Sollicitentque uagos Baccheia munera uisus, 
Qua sublimis apex longo super ardua tractu 
Et rupes et aprica iugi flexusque sinusque 
Vitibus assurgunt naturalique theatro. 
Gauranum sie alma iugum uindemia uestit 
Et Rhodopen, proprioque nitent Pangaea Lyaeo; 
Sic uiret Ismarius super aequora Thracia collis; 
Sic mea flauentem pingunt uineta Garunnam. 
Summis quippe iugis tendentis in ultima cliui 
Conseritur uiridi fluuialis margo Lyaeo. 
Laeta operum plebes festinantesque coloni 
Vertice nunc summo properant, nunc deiuge dorso, 
Certantes stolidis clamoribus. Inde uiator 
Riparum subiecta terens, hinc nauita labens 
Probra canunt seris cultoribus: astrepit ollis 
Et rupes et silua tremens et concauus amnis. 
Nec solos homines delectat scaena locorum: 
Hic ego et agrestes Satyros et glauca tuentes 
Naidas extremis credam concurrere ripis, 
Capripedes agitat cum laeta proteruia Panas 
Insultantque uadis trepidasque sub amne sorores 
Terrent indocili pulsantes uerbere fluctum. 
Saepe etiam mediis furata e collibus uuas 
Inter Oreiadas Panope fluuialis amicas 
Fugit lasciuos, paganica numina, Faunos. 
Dicitur et, medio cum sol stetit aureus orbe, 
Ad commune fretum Satyros uitreasque sorores 
Consortes celebrare choros, cum praebuit horas 
Secretas hominum coetu flagrantior aestus; 
Tunc insultantes sua per freta ludere Nymphas 
Et Satyros mersare uadis rudibusque natandi 
Per medias exire manus, dum lubrica falsi 
Membra petunt liquidosque fouent pro corpore fluctus. 
Sed non haec spectata ulli nec cognita uisu 
Fas mihi sit pro parte loqui: secreta tegatur 
Et commissa suis lateat reuerentia riuis. 
Illa fruenda palam species, cum glaucus opaco 
Respondet colli fluuius, frondere uidentur 
Fluminei latices et palmite consitus amnis. 
Quis color ille uadis, seras cum propulit umbras 
Hesperus et uiridi perfundit monte Mosellam! 
Tota natant crispis iuga motibus et tremit absens 
Pampinus et uitreis uindemia turget in undis. 
Annumerat uirides derisus nauita uites, 
Nauita caudiceo fluitans super aequora lembo 
Per medium, qua sese amni confundit imago 
Collis et umbrarum confinia conserit amnis. 
Haec quoque quam dulces celebrant spectacula pompas, 
Remipedes medio certant cum flumine lembi 
Et uarios ineunt flexus uiridesque per oras 
Stringunt attonsis pubentia germina pratis! 
Puppibus et proris alacres gestire magistros 
Impubemque manum super amnica terga uagantem 
 
 
Dum spectat, [uiridis qua surgit ripa, colonus, 
Non sentit] transire diem, sua seria ludo 
Posthabet: excludit ueteres noua gratia curas. 
Tales Cumano despectat in aequore ludos 
Liber, sulphurei cum per iuga consita Gauri 
Perque uaporiferi graditur uineta Veseui, 
Cum Venus Actiacis Augusti laeta triumphis 
Ludere lasciuos fera proelia iussit Amores, 
Qualia Niliacae classes Latiaeque triremes 
Subter Apollineae gesserunt Leucados arces, 
Aut Pompeiani Mylasena pericula belli 
Euboicae referunt per Auerna sonantia cumbae: 
Innocuos ratium pulsus pugnasque iocantes 
Naumachiae, Siculo qualis spectala Peloro, 
Caeruleus uiridi reparat sub irnagine pontus. 
Non aliam speciem petulantibus addit ephebis 
Pubertasque amnisque et picti rostra phaseli. 
Hos Hyperionio cum sol perfuderit aestu, 
Reddit nautales uitreo sub gurgite formas 
Et redigit pandas inuersi corporis umbras. 
Vtque agiles motus dextra laeuaque frequentant 
Et commutatis alternant pondera remis, 
Vnda refert alios, simulacra umentia, nautas: 
Ipsa suo gaudet simulamine nautica pubes 
Fallaces fluuio mirata redire figuras. 
Sic ubi compositos ostentatura capillos, 
Candentem late speculi explorantis honorem 
Cum primum carae nutrix admouit alumnae, 
Laeta ignorato fruitur uirguncula ludo 
Germanaeque putat formam spectare puellae: 
Oscula fulgenti dat non referenda metallo 
Aut fixas praetemptat acus aut frontis ad oram 
Vibratos captat digitis extendere crines: 
Talis ad umbrarum ludibria nautica pubes 
Ambiguis fruitur ueri falsique figuris. 
lam uero accessus faciles qua ripa ministrat, 
Scrutatur toto populatrix turba profundo 
Heu male defensos penetrali flumine pisces. 
Hic medio procul amne trahens umentia lina 
Nodosis decepta plagis examina uerrit; 
Ast hic, tranquillo qua labitur agmine flumen, 
Ducit corticeis fluitantia retia signis; 
Ille autem scopulis deiectas pronus in undas 
Inclinat lentae conexa caeumina uirgae 
Inductos escis iaciens letalibus hamos. 
Quos ignara doli postquam uaga turba natantum 
Rictibus inuasit patulaeque per intima fauces 
Sera occultati senserunt uulnera ferri, 
Dum trepidant, subit indicium crispoque tremori 
Vibrantis saetae nutans consentit harundo: 
Nec mora et excussam stridenti uerbere praedam 
Dexter in obliquum raptat puer; excipit ictum 
Spiritus, ut fractis quondam per inane flagellis 
Aura crepat motoque assibilat aere uentus. 
Exultant udae super arida saxa rapinae 
Luciferique pauent letalia tela diei, 
Cuique sub amne suo mansit uigor, aere nostro 
Segnis anhelatis uitam consumit in auris. 
Iam piger inualido uibratur corpore plausus, 
Torpida supremos patitur iam cauda tremores, 
Nec coeunt rictus, haustas sed hiatibus auras 
Reddit mortiferos expirans branchia flatus. 
Sic ubi fabriles exercet spiritus ignes, 
Accipit alterno cohibetque foramine uentos 
Lanea fagineis alludens parma cauernis. 
Vidi egomet quosdam leti sub fine trementes 
Collegisse animas, mox in sublime citatos 
Cernua subiectum praeceps dare corpora in amnem 
Desperatarum potientes rursus aquarum. 
Quos impos damni puer inconsultus ab alto 
Impetit et stolido captat prensare natatu. 
Sic Anthedonius Boeotia per freta Glaucus, 
Gramina gustatu postquam exitialia Circes 
Expertus carptas moribundis piscibus herbas 
Sumpsit, Carpathium subiit nouus accola pontum. 
Ille hamis et rete potens, scrutator operti 
Nereos, aequoream solitus conuerrere Tethyn, 
Inter captiuas fluitauit praedo cateruas. 
Talia despectant longo per caerula tractu 
Pendentes saxis instanti culmine uillae, 
Quas medius dirimit sinuosis flexibus errans 
Amnis, et alternas comunt praetoria ripas. 
Quis modo Sestiacum pelagus, Nepheleidos Helles 
Aequor, Abydeni freta quis miretur ephebi? 
Quis Chalcedonio constratum ab litore pontum, 
Regis opus magni, mediis euripus ubi undis 
Europaeque Asiaeque uetat concurrere terras? 
Non hic dira freti rabies, non saeua furentum 
Proelia caurorum; licet hic commercia linguae 
Iungere et alterno sermonem texere pulsu. 
Blanda salutiferas permiscent litora uoces 
Et uoces et paene manus: resonantia utrimque 
Verba refert mediis concurrens fluctibus echo. 
Quis potis innumeros cultusque habitusque retexens 
Pandere tectonicas per singula praedia formas? 
Non hoc spernat opus Gortynius aliger, aedis 
Conditor Euboicae, casus quem fingere in auro 
Conantem Icarios patrii pepulere dolores; 
Non Philo Cecropius, non qui laudatus ab hoste 
Clara Syracosii traxit certamina belli. 
Forsan et insignes hominumque operumque labores 
Hic habuit decimo celebrata uolumine Mareei 
Hebdomas, hic clari uiguere Menecratis artes 
Atque Ephesi spectata manus uel in arce Mineruae 
Ictinus, magico cui noetua perlita fuco 
Allicit omne genus uolucres perimitque tuendo. 
Conditor hic forsan fuerit Ptolomaidos aulae 
Dinochares, quadro cui in fastigia cono 
Surgit et ipsa suas consumit pyramis umbras. 
Iussus ob incesti qui quondam foedus amoris 
Arsinoen Pharii suspendit in aere templi; 
Spirat enim tecti testudine corus achates 
Amatamque trahit ferrato crine puellam. 
Hos ergo aut horum similes est credere dignum 
Belgarum in terris scaenas posuisse domorum 
Molitos celsas fluuii decoramina uillas. 
Haec est natura sublimis in aggere saxi, 
Haec procurrentis fundata crepidine ripae, 
Haec refugit captumque sinu sibi uindicat amnem. 
Illa tenens collem, qui plurimus imminet amni, 
Vsurpat faciles per culta, per aspera uisus 
Vtque suis fruitur felix speculatio terris. 
Quin etiam riguis humili pede condita pratis 
Compensat celsi bona naturalia montis 
Sublimique minans irrumpit in aethera tecto 
Ostentas altam, Pharos ut Memphitica, turrim. 
Huic proprium clausos consaepto gurgite pisces 
Apricas scopulorum inter captare nouales. 
Haec summis innixa iugis labentia subter 
Flumina despectu iam caligante tuetur. 
Atria quid memorem uiridantibus assita pratis 
Innumerisque super nitentia tecla columnis? 
Quid quae fluminea substructa crepidine fumant 
Balnea, feruenti cum Mulciber haustus operto 
Voluit anhelatas tectoria per caua flammas 
Inclusum glomerans aestu expirante uaporem? 
Vidi ego defessos multo sudore lauacri 
Fastidisse lacus et frigora piscinarum, 
Vt uiuis fruerentur aquis, mox amne refotos 
Plaudenti gelidum flumen pepulisse natatu. 
Quod si Cumanis huc afforet hospes ab oris, 
Crederet Euboicas simulacra exilia Baias 
His donasse locis: tantus cultusque nitorque 
Allicit et nullum parit oblectatio luxum. 
Sed mihi qui tandem finis tua glauca fluenta 
Dicere dignandumque mari memorare Mosellam, 
Innumeri quod te diuersa per ostia late 
Incurrunt amnes? quamquam differre meatus 
Possent, sed celerant in te consumere nomen. 
Namque et Promeae Nemesaeque adiuta meatu 
Sura tuas properat non degener ire sub undas, 
Sura interceptis tibi gratificata fluentis, 
Nobilius permixta tuo sub nomine, quam si 
Ignoranda patri confunderet oslia ponto. 
Te rapidus Celbis, te marmote clarus Erubris 
Festinant famulis quam primum allambere lymphis: 
Nobilibus Celbis celebratus piscibus, ille 
Praecipiti torquens cerealia saxa rotatu 
Stridentesque trahens per leuia marmora serras 
Audit perpetuos ripa ex utraque tumultus. 
Praetereo exilem Lesuram tenuemque Drahonum 
Nec fastiditos Salmonae usurpo fluores: 
Nauiger undisona dudum me mole Sarauus 
Tota ueste uocat, longum qui distulit amnem, 
Fessa sub Augustis ut uolueret ostia muris. 
Nec minor hoc, tacitum qui per sola pinguia labens 
Stringit frugiferas felix Alisontia ripas. 
Mille alii, prout quemque suus magis impetus urget, 
Esse tui cupiunt: tantus properantibus undis 
Ambitus aut mores. Quod si tibi, dia Mosella, 
Smyrna suum uatem uel Mantua clara dedisset, 
Cederet Iliacis Simois memoratus in oris, 
Nec praeferre suos auderet Thybris honores. 
Da ueniam, da, Roma potens! pulsa, oro, facessat 
Inuidia et Latiae Nemesis non cognita linguae: 
Imperii sedem Romae tenuere parentes. 
Salue, magne parens frugum uirumque, Mosella! 
Te clari proceres, te bello exercita pubes, 
Aemula te Latiae decorat facundia linguae. 
Quin etiam mores et laetum fronte serena 
Ingenium natura tuis concessit alumnis; 
Nec sola antiquos ostentat Roma Catones, 
Aut unus tantum iusti sectator et aequi 
Pollet Aristides ueteresque illustrat Athenas. 
Verum ego quid laxis nimium spatiatus habenis 
Victus amore tui praeconia detero? conde, 
Musa, chelyn pulsis extremo carmine netis. 
Tempus erit, cum me studiis ignobilis oti 
Mulcentem curas seniique aprica fouentem 
Materiae commendet honos; cum facta uiritim 
Belgarum patriosque canam, decora inclita, mores: 
Mollia subtili nebunt mihi carmina filo 
Pierides tenuique aptas subtemine telas 
Percurrent: dabitur nostris quoque purpura fusis. 
Quis mihi tum non dictus erit? memorabo quietos 
Agricolas legumque catos fandique potentes, 
Praesidium sublime reis; quos curia summos 
Municipum uidit proceres propriumque senatum, 
Quos praetextati celebris facundia ludi 
Contulit ad ueteris praeconia Quintiliani, 
Quique suas rexere urbes purumque tribunal 
Sanguine et innocuas illustrauere secures, 
Aut Italum populos aquilonigenasque Britannos 
Praefecturarum titulo tenuere secundo; 
Quique caput rerum, Romam, populumque patresque 
Tantum non primo rexit sub nomine, quamuis 
Par fuerit primis: festinat soluere tandem 
Errorem fortuna suum libataque supplens 
Praemia iam ueri fastigia reddat honoris 
Nobilibus repetenda nepotibus. At modo coeptum 
Detexatur opus, dilata et laude uirorum 
Dicamus laeto per rura uirentia tractu 
Felicem fluuium Rhenique sacremus in undas. 
Caeruleos nunc, Rhene, sinus hyaloque uirentem 
Pande peplum spatiumque noui metare fluenti 
Fraternis cumulandus aquis. Nec praemia in undis 
Sola, sed Augustae ueniens quod moenibus urbis 
Spectauit iunctos natique patrisque triumphos 
Hostibus exactis Nicrum super et Lupodunum 
Et fontem Latiis ignotum annalibus Histri. 
Haec profligati uenit modo laurea belli, 
Hinc alias aliasque feret. Vos pergite iuncti 
Et mare purpureum gemino propellite tractu. 
Neu uereare minor, pulcherrime Rhene, uideri: 
Inuidiae nihil hospes habet; potiere perenni 
Nomine: tu fratrem famae securus adopta. 
Diues aquis, diues Nymphis, largitor utrique 
Alueus extendet geminis diuortia ripis 
Communesque uias diuersa per ostia fundet. 
Accedent uires, quas Francia quasque Chamaues 
Germanique tremant: tunc uerus habebere limes. 
Accedet tanto geminum tibi nomen ab amni, 
Cumque unus de fonte fluas, dicere bicornis. 
Haec ego, Viuisca ducens ab origine gentem, 
Belgarum hospitiis non per noua foedera notus, 
Ausonius, nomen Latium, patriaque domoque 
Gallorum extremos inter celsamque Pyrenen, 
Temperat ingenuos qua laeta Aquitanica mores, 
Audax exigua fide concino. Fas mihi sacrum 
Perstrinxisse amnem tenui libamine Musae. 
Nec laudem affecto, ueniam peto. Sunt tibi multi, 
Alme amnis, sacros qui sollicitare fluores 
Aonidum totamque solent haurire Aganippen. 
Ast ego quanta mei dederit se uena liquoris, 
Burdigalam cum me in patriam nidumque senectae 
Augustus, pater et nati, mea maxima cura, 
Fascibus Ausoniis decoratum et honore curuli 
Mittent emeritae post munera disciplinae, 
Latius Arctoi praeconia persequar amnis. 
Addam urbes, tacito quas subter laberis alueo, 
Moeniaque antiquis te prospectantia muris; 
Addam praesidiis dubiarum condita rerum, 
Sed modo securis non castra, sed horrea Belgis; 
Addam felices ripa ex utraque colonos 
Teque inter medios hominumque boumque labores 
Stringentem ripas et pinguia culta secantem. 
Non tibi se Liger anteferet, non Axona praeceps, 
Matrona non, Gallis Belgisque intersita finis, 
Santonico refluus non ipse Carantonus aestu. 
Concedet gelido Durani de monte uolutus 
Amnis, et auriferum postponet Gallia Tarnen, 
Insanumque ruens per saxa rotantia late 
In mare purpureum dominae tamen ante Mosellae 
Numine adorato Tarbellicus ibit Aturrus. 
Corniger externas celebrande Mosella per oras, 
Nec solis celebrande locis, ubi fonte superno 
Exeris auratum taurinae frontis honorem 
Quaque trahis placidos sinuosa per arua meatus 
Vel qua Germanis sub portibus ostia soluis: 
Si quis honos tenui uolet aspirare Camenae, 
Perdere si quis in his dignabitur otia Musis, 
Ibis in ora hominum laetoque fouebere cantu. 
Te fontes uiuique lacus, te caerula noscent 
Flumina, te ueteres, pagorum gloria, luci, 
Te Druna, te sparsis incerta Druentia ripis 
Alpinique colent fluuii duplicemque per urbem 
Qui meat et Dextrae Rhodanns dat nomina ripae; 
Te stagnis ego caeruleis magnumque sonoris 
Amnibus, aequoreae te commendabo Garunnae.
 

 

 
 
 
	 The Miscellany 
	 The Latin Library 
	 The Classics Page