Prudentius X
		 

		 
		 
	 
	
 

 SANCTI ROMANI MARTYRIS CONTRA GENTILES DICTA
 

 

 
Romane, Christi fortis adsertor dei, 
elinguis oris organum fautor moue, 
largire comptum carmen infantissimo, 
fac ut tuarum mira laudum concinam! 
nam scis et ipse posse mutos eloqui. 
 
Plectrum palati et faucium saeuus tibi 
tortor reuulsit nec tamen silentium 
indixit ori, quo fatebaris deum. 
uox ueritatis testis extingui nequit, 
nec si recisis palpitet meatibus. 
 
Sic noster haerens sermo lingua debili 
balbutit et modis laborat absonis, 
sed si superno rore respergas iecur 
et spiritali lacte pectus inriges, 
uox inpeditos rauca laxabit sonos. 
 
Euangelista scripsit ipsum talia 
praecepta Messian dedisse apostolis: 
'nolite uerba, cum sacramentum meum 
erit canendum, prouidenter quaerere, 
ego inparatis quae loquantur suggeram'. 
 
Sum mutus ipse, sed potens facundiae 
mea lingua Christus luculente disseret. 
ipse explicabit, quos supremo spiritu 
daemon tumultus, dum domatur, mouerit, 
furore pestis peior in nouissimo. 
 
Sic uulneratus anguis ictu spiculi 
ferrum remordet et dolore saeuior 
quassando pressis inmoratur dentibus, 
hastile fixum sed manet profundius 
nec cassa sentit morsuum pericula. 
 
Galerius orbis forte Romani stature 
ductor regebat, ut refert antiquitas, 
inmitis, atrox, asper, inplacabilis. 
edicta late mundum in omnem miserat: 
Christum negaret, quisque mallet uiuere. 
 
Haec ille serpens ore dictat regio, 
qui mortuorum de sepulcris exiens 
clamat: 'quid ante tempus aduentu cito 
mea regna soluis? parce, fili altissimi, 
uel possidere corda porcorum iube?' 
 
Praefectus istis inminens negotiis 
Aselepiades ire mandat milites 
ecclesiasten usque de sacrariis 
raptare plebem mancipandam uinculis, 
ni disciplinam Nazarenam respuat. 
 
Mox ipse templum cogitans inrumpere 
et dissipare sancta sanctorum studens 
armis profanus praeparabat inpiis 
altaris aram funditus pessum dare 
foresque et ipsas in ruinam soluere. 
 
Praecurrit index his repente cognitis 
Romanus acris heros excellentiae, 
uenire in armis perduelles nuntiat 
animos pauentum praestruens hortatibus, 
stent ut parati neue cedant turbini. 
 
Conspirat uno foederatus spiritu 
grex christianus, agmen inperterritum 
matrum, uirorum, paruulorum, uirginum; 
fixa et statuta est omnibus sententia 
fidem tueri uel libenter emori. 
 
Refert repulsus miles ad subsellia 
plebis rebellis esse Romanum ducem: 
flagrare cunctos peruicaci audacia, 
iugulos retectos obstinate opponere, 
quo gloriosa morte fortes oppetant. 
 
Praeceps iubetur inde Romanus rapi 
solusque ut incitator et fax omnium 
pro contumaci plebe causam dicere. 
it non resistens seque uinciri petit 
flexas et ultro torquet in tergum manus. 
 
Amor coronae paene praeuenit trucem 
lictoris artem sponte nudas offerens 
costas bisulcis exsecandas ungulis. 
inrumpit altum limen et praeconibus 
stupore mutis ipse tortorem trahit. 
 
Adstanti ob ora sic tyrannus incipit: 
'infame monstrum, uilis, intestabilis 
tu uentilator urbis et uulgi leuis 
procella mentes inquietas mobiles, 
ne se inperita turba dedat legibus. 
 
Populate quiddam sub colore gloriae 
inlitterata credidit frequentia, 
ut se per aeuum consecrandos autument, 
si bella diuis ceu gigantes inferant 
uictique flammis obruantur montium. 
 
Hoc tu parasti, perdite, spectaculum 
cladis cruentae denecandis ciuibus, 
quos ut profanos inpiati et saeculi 
reos necesse est te magistro interfici, 
tu causa mortis, tu malorum signifer. 
 
Ni fallor, aequum est, ut, quod auctor inprobus 
tolerare multos conpulisti ut carnifex, 
in te recurrat proque tantis caedibus, 
quae mox futurae, primus exitium luas 
feras et ipse, quod ferendum suaseras.' 
 
His ille contra reddit ore libero: 
'amplector, o praefecte, nec me subtraho, 
ut pro fideli plebe solus inmoler 
dignus subire cuncta, si me consulis, 
quaecumque uestra iusserit crudelitas. 
 
Intrare seruis idolorum ac daemonum 
sanetam salutis non licet nostrae domum, 
ne polluatur purus orandi locus; 
confido sancto in spiritu numquam tibi 
dandum, ut beatum limen attingas pede, 
 
nisi forte noster factus in nostrum gregem 
mereare sumi, quod pater faxit deus.' 
incensus his Asclepiades iusserat 
euiscerandum corpus eculeo eminus 
pendere et uncis uinculisque crescere. 
 
Apparitores sed furenti suggerunt 
illum uetusta nobilem prosapia 
meritisque multis esse primum ciuium. 
iubet amoueri noxialem stipitem, 
plebeia clarum poena ne damnet uirum. 
 
'Tundatur', inquit, 'terga crebris ictibus 
plumboque ceruix uerberata extuberet. 
persona quaeque conpetenter plectitur 
magnique refert, uilis an sit nobilis; 
gradu reorum forma tormentis datur.' 
 
Pulsatus ergo martyr illa grandine 
postquam inter ictus dixit hymnum plumbeos, 
erectus infit: 'absit, ut me nobilem 
sanguis parentum praestet aut lex curiae; 
generosa Christi secta nobilitat uiros. 
 
Si, prima nostris quae sit incunabulis 
origo, textu stemmatis recenseas, 
dei parentis esse ab ore coepimus. 
cui quisque seruit, ille uere est nobilis, 
patri rebellis inuenitur degener. 
 
Honos deinde stemmati accedit nouus 
et splendor ingens ut magistratus uenit, 
si confitendi nominis testem probum 
signent inusta ferri et ignis uulnera 
et uim dolorum mors sequatur inclyta. 
 
Caue, benignus esse peruerse uelis, 
nec mi remissus leniter peperceris; 
incumbe membris, tortor, ut sim nobilis! 
his ampliatus si fruar successibus, 
genus patris matrisque flocci fecero. 
 
Haec ipsa uestra dignitatum culmina 
quid esse censes? nonne cursim transeunt 
fasces, secures, sella, praetextae togae, 
lictor, tribunal et trecenta insignia, 
quibus tumetis moxque detumescitis? 
 
Cum consulatum initis, ut uernae solent -- 
pudet fateri -- farre pullos pascitis; 
aquila ex eburn sumit adrogantiam 
gestator eius ac superbit beluae 
inflatus osse, cui figura est alitis. 
 
Iam si sub aris ad sigillorum pedes 
iaceatis infra sectilem quercum siti, 
quid esse uobis aestimem proiectius? 
nudare plantas ante carpentum scio 
proceres togatos matris Ideae sacris. 
 
Lapis nigellus euehendus essedo 
muliebris oris clausus argento sedet, 
quem dum ad lauacrum praeeundo ducitis 
pedes remotis atterentes calceis, 
Almonis usque peruenitis riuulum. 
 
Quid illa turpis pompa? nempe ignobiles 
nos esse monstrat, cum luperci curritis. 
quem seruulorum non rear uilissimum, 
nudus plateas si per omnes cursitans 
pulset puellas uerbere ictas ludicro? 
 
Miseret tuorum me sacrorum et principum 
morumque, Roma, saeculi summum caput. 
age, explicemus, si placet, mysteria, 
praefecte, uestra: iam necesse est audias, 
nolis uelisne, quid colatis sordium. 
 
Nec terret ista, qua tumes, uaesania, 
quod uultuosus, quod supinus, quod rigens 
tormenta leti comminaris asperi; 
si me mouere rebus ullis niteris, 
ratione mecum, non furore, dimica! 
 
Iubes, relictis patris et Christi sacris 
ut tecum adorem feminas mille ac mares, 
deas deosque deque sexu duplici 
natos, nepotes, abnepotes, editos 
et tot stuprorum sordidam prosapiam. 
 
Nubunt puellae, saepe luduntur dolis, 
amasionum conprimuntur fraudibus, 
incesta feruent, furta moechorum calent, 
fallit maritus, odit uxor paelicem, 
deos catenae conligant adulteros. 
 
Ostende, quaeso, quas ad aras praecipis 
ueruece caeso fumet ut caespes meus? 
Delfosne pergam? sed uetat palestrici 
corrupta ephybi fama, quem uester deus 
effeminauit gymnadis licentia. 
 
Mox fleuit inpuratus occisum graui 
disco et dicauit florulentum subcubam; 
conductus idem pauit alienum pecus, 
furem deinde perditi passus gregis 
segnis bubulcus tela et ipsa perdidit. 
 
An ad Cybebes ibo lucum pineum? 
puer sed obstat gallus ob libidinem 
per triste uulnus perque sectum dedecus 
ab inpudicae tutus amplexu deae, 
per multa Matri sacra plorandus spado. 
 
Sed, credo, magni limen amplectar Iouis, 
qui si citetur legibus uestris reus, 
laqueis minacis implicatus Iuliae 
luat seueram uictus et Scantiniam 
te cognitore dignus ire in carcerem. 
 
Quid, aureorum conditorem temporum 
censes colendum? quem fugacem non negas 
latuisse furtim, dum reformidat malum, 
quem si beate uiuere audit Iuppiter, 
plectat necesse est occulendi conscios. 
 
Quid, inter aras dissidentum numinum 
putas agendum? Martis indignabitur 
offensa uirtus, si colatur Lemnius, 
Iunonis iram sentiet, quisque ut deum 
signo aut sacello consecrarit Herculem. 
 
Dicis licenter haec poetas tingere, 
sed sunt et ipsi talibus mysteriis 
tecum dicati, quodque describunt, colunt. 
tu cur piaclum tam libenter lectitas, 
cur in theatris te uidente id plauditur? 
 
Cygnus stuprator peccat inter pulpita, 
saltat Tonantem tauricornem ludius, 
spectator horum pontifex summus sedes 
ridesque et ipse nec negando diluis, 
cum fama tanti polluatur numinis. 
 
Cur tu, sacrate, per cachinnos solueris, 
cum se maritum fingit Alcmenae deus? 
meretrix Adonero uulneratum scaenica 
libidinoso plangit adfectu palam, 
nec te lupanar Cypridis sanctae mouet? 
 
Quid, quod sub ipsis ueritas signis patet, 
formata in aere criminum uestigiis? 
quid uult sigillum semper adfixum Ioui 
auis ministrae? nempe uelox armiger 
leno, exoletum qui tyranno pertulit. 
 
Facem recincta ueste praetendit Ceres: 
cur, si deorum nemo rapuit uirginem, 
quam nocte quaerens mater errat peruigil? 
fusos rotantem cernimus Tirintium: 
cur, si Neaerae non fuit ludibrio? 
 
Quid, rusticorum monstra detester deum, 
Faunos, Priapos, fistularum praesides, 
nymfas natantes incolasque aquatiles, 
sitas sub alto more ranarum lacu, 
diuinitatis ius in algis uilibus? 
 
Ad haec colenda me uocas, censor bone? 
potesne quidquam tale, si sanum sapis, 
sanctum putare? nonue pulmonem mouet 
derisus istas intuens ineptias, 
quas uinolentae somniis fingunt anus? 
 
Aut si, quod usquam est uanitatis mysticae, 
nobis colendum est, ipse primus incipe. 
promisce adora, quidquid in terris sacri est, 
deos Latinos et deos Aegyptios, 
quis Roma libat, quis Canopus supplicat. 
 
Venerem precaris, conprecare et simiam; 
placet sacratus aspis Aesculapii: 
crocodillus, ibis et canis cur displicent? 
adpone porris religiosas arulas, 
uenerare acerbum caepe, mordax allium. 
 
Fuliginosi ture placantur lares 
et respuuntur consecrata holuscula? 
aut unde maior esse maiestas focis 
quam nata in hortis sarculatis creditur, 
si numen ollis, numen et porris inest? 
 
Sed pulchra res est forma in aere sculptilis: 
quid inprecabor officinis Graeciae, 
quae condiderunt gentibus stultis deos? 
forceps Mironis, malleus Polycliti 
natura uestrum est atque origo caelitum. 
 
Ars seminandis efficax erroribus 
barbam rigentem dum Iouis circumplicat, 
dum defluentem leniter flectens comam 
limat capillos et corimbos Liberi 
et, dum Mineruae pectus hydris asperat, 
 
iniecit atram territis formidinem, 
ut fulmen aeris ceu Tonantis horreant, 
tremant uenenum sibilantis Gorgonae, 
putent ephybum post triumphos Indicos 
ferire thyrso posse, cum sit ebrius. 
 
Tum quod Dianam molle succinctam uident, 
uenantis arcum pertimescunt uirginis; 
si forte uultum tristioris Herculis 
liquore crispo massa finxit fusilis, 
clauam minari, ni colatur, creditur. 
 
Iam quis pauentum corda terror occultat, 
Iunonis iram si polite expresserit? 
uelut retortis intuens obtutibus 
auertat ora de litantis hostia, 
lapis seuera fronte mentitur minas. 
 
Miror, quod ipsum non sacrastis Mentorem 
nec templum et aras ipse Fidias habet, 
fabri deorum uel parentes numinum, 
qui si caminis institissent segnius, 
non esset ullus Iuppiter conflatilis. 
 
Non erubescis, stulte, pago dedite, 
te tanta semper perdidisse obsonia, 
quae dis ineptus obtulisti talibus, 
quos trulla, peluis, cantharus, sartagines, 
fracta et liquata contulerunt uascula? 
 
Ignosco fatuis haec tamen uulgaribus, 
quos lana terret discolora in stipite, 
quos saepe falsus circulator decipit, 
quibus omne sanctum est, quod pauendum rancidae 
edentularum cantilenae suaserint; 
 
uos eruditos miror et doctos uiros, 
perpensa uitae quos gubernat regula, 
nescire uel diuina uel mortalia 
quo iure constent, quanta maiestas regat, 
quidquid creatum est, quae creauit omnia. 
 
Deus perennis, res inaestimabilis, 
non cogitando, non uidendo clauditur, 
excedit omnem mentis humanae modum 
nec conprehendi uisibus nostris ualet 
extraque et intus inplet ac superfluit. 
 
Intemporalis, antequam primus dies, 
esse et fuisse semper unus obtinet; 
lux ipse uera ueri et auctor luminis, 
cum lumen esset, lumen effudit suum, 
ex luce fulgor natus hic est filius. 
 
Vis una patris, uis et una est filii 
unusque ab uno lumine splendor satus 
pleno refulsit claritatis numine; 
natura simplex pollet unius dei 
et, quidquid usquam est, una uirtus condidit: 
 
caelum solumque, uim marini gurgitis, 
globos dierum noctiumque praesides, 
uentos, procellas, fulgura, imbres, nubila, 
septem triones, hesperos, aestus, niues, 
fontes, pruinas et metalla et flumina; 
 
praerupta, plana, montium conuallia, 
feras, uolucres, reptiles, natatiles, 
iumenta, pecua, subiugales, beluas, 
flores, frutecta, germina, herbas, arbores, 
quae sunt odori quaeque uernant esui. 
 
Haec non labore et arte molitus deus 
sed iussione, quam potestas protulit, 
mandauit esse; facta sunt, quae non erant, 
uerbo creauit omniformem machinam, 
uirtus paterna semper in uerbo fuit. 
 
Cognostis ipsum, nunc colendi agnoscite 
ritum modumque, quale sit templi genus, 
quae dedicari sanxerit donaria, 
quae uota poscat, quos sacerdotes uelit, 
quod mandet illic nectar inmolarier. 
 
Aedem sibi ipse mente in hominis condidit 
uiuam, serenam, sensualem, flabilem, 
solui incapacem posse nec distructilem, 
pulchram, uenustam, praeminentem culmine, 
discriminatis inlitam coloribus. 
 
Illic sacerdos stat sacrato in limine 
foresque primas uirgo custodit Fides, 
inncxa crines uinculis regalibus 
poscit litari uictimas Christo et patri, 
quas scit placere candidatas, simplices: 
 
frontis pudorem, cordis inocentiam, 
pacis quietem, castitatem corporis, 
dei timorem, regulam scientiae, 
ieiuniorum parcitatem sobriam, 
spem non iacentem, semper et largam manum. 
 
Ex his amoenus hostiis surgit uapor 
uincens odorem balsami, turis, croci, 
auras madentes Persicorum aromatum, 
sublatus inde caelum adusque tollitur 
et prosperatum dulce delectat deum. 
 
Hanc disciplinam quisquis infensus uetat, 
uetat probatum uiuere et sanctum sequi, 
uetat uigorem mentis alte intendere 
nostrique acumen ignis ad terram uocat 
nec excitari uim sinit prudentiae. 
 
O mersa limo caecitas gentilium, 
o carnulenta nationum pectora, 
o spissus error, o tenebrosum genus 
terris amicum, deditum cadaueri, 
subiecta semper intuens, numquam supra! 
 
Furorne summus ultima et dementia est 
deos putare, qui creantur nuptiis, 
rem spiritalem terrulente quaerere, 
elementa mundi consecrare altaribus, 
id, quod creatum est, conditorem credere, 
 
deasceato supplicate stipiti, 
uerris cruore scripta saxa spargere, 
aras ofellis obsecrare bubulis, 
homines fuisse cum scias, quos consecras, 
urnas reorum morticinas lambere? 
 
Desiste, iudex saeculi, tantum nefas 
uiris iubere fortibusque et liberis! 
nil est amore ueritatis celsius; 
dei perennis nomen adserentibus 
nihil pauori est, mors et ipsa subiacet. 
 
Dudum coquebat disserente martyre 
Asclepiades intus iram subdolam 
stomachatus alto felle, dum longum silet 
bilemque tectis concipit praecordiis, 
tandem latentis uim furoris euomit: 
 
'Pro Iuppiter! quid est, quod ex hoc audio? 
stat inter aras et deorum imagines 
et, quod fateri cogor, in medio foro 
tacente memet ac perorat perditus, 
quidquid sacrorum est ore foedans inpio. 
 
O fas priorum, moris o prisci status! 
inuenta regum pro salute publica 
Pompiliorum nostra carpunt saecula. 
quis hos sofistas error inuexit nouus, 
qui non colendos esse diuos disputent? 
 
Nunc dogma nobis christianum nascitur 
post euolutos mille demum consules 
ab urbe Roma, ne retexam Nestoras. 
quidquid nouellum surgit, olim non fuit. 
uis summa rerum nosse? Pyrram consule! 
 
Vbi iste uester tunc erat summus deus, 
diuum fauore cum puer Mauortius 
fundaret arcem septicollem Romulus? 
quod Roma pollet auspicato condita, 
Ioui Statori debet et dis ceteris. 
 
Hoe sanctum ab aeuo est, hoc ab atauis traditum: 
placanda nobis pro triumphis principis 
delubra, faustus ut secundet gloriam 
procinctus utque subiugatis hostibus 
ductor quietum frenet orbem legibus. 
 
Accingere ergo, quisquis es, nequissime, 
pro principali rite nobiscum deos 
orare uita uel, quod hostem publicum 
pati necesse est, solue poenam sanguine: 
spreuisse templa respuisse est principem.' 
 
Tunc ille: 'Numquam pro salute et maximis 
fortissimisque principis cohortibus 
aliter precabor, quam fidele ut militent 
Christique lymfis ut renascantur patri, 
capiant et ipsum caelitus paraclitum, 
 
ut idolorum respuant caliginem, 
cernant ut illud lumen aeternae spei 
non suculentis influens obtutibus 
nec corporales per fenestras emicans, 
puris sed intus quod relucet mentibus. 
 
Pupilla carnis crassa crassum perspicit 
et res caduca, quod resoluendum est, uidet, 
liquidis uidendis aptus est animae liquor, 
natura feruens sola feruentissimae 
diuinitatis uim coruscantem capit. 
 
Hoc, opto, lumen imperator nouerit 
tuus meusque, si uelit fieri meus; 
nam si resistit christiano nomini, 
meus ille talis imperator non erit, 
scelus iubenti, crede, numquam seruiam.' 
 
'Statis, ministri?' clamitans iudex ait, 
'statis manusque continetis uindices? 
non rupta sulcis dissecatis uiscera, 
animam nec intus abditam rimamini, 
erumpit unde uox profana in principem?' 
 
Scindunt utrumque milites teterrimi 
mucrone hiulco pensilis latus uiri, 
sulcant per artus longa tractim uulnera, 
obliqua rectis, recta transuersis secant 
et iam retectis pectus albet ossibus. 
 
Nitendo anhelant, diffluunt sudoribus, 
cum sit quietus heros, in quem saeuiunt. 
haec inter addit sponte Romanus loqui: 
'si quaeris, o praefecte, uerum noscere, 
hoc omne, quidquid lancinamur, non dolet. 
 
Dolet, quod error pectori insedit tuo, 
populos quod istos perditos tecum trahis. 
currunt frequentes undique ad spectaculum, 
gentile uulgus, heu, gemenda corpora, 
crudumque nostrae sortis exemplum tremunt. 
 
Audite cuncti, clamo longe ac praedico, 
emitto uocem de catasta celsior: 
Christus paternae gloriae splendor, deus, 
rerum creator, noster idem particeps 
spondet salutem perpetem credentibus, 
 
animae salutem, sola quae non occidit, 
sed iuge durans dispares casus subit: 
aut luce fulget aut tenebris mergitur, 
Christum secuta patris intrat gloriam, 
disiuncta Christo mancipatur tartaro. 
 
Curanda mercis qualitas, quaenam mihi 
contingat olim perpetis substantiae; 
nam membra parui pendo, quo pacto cadant, 
casura certe lege naturae suae. 
instat ruina; quod resoluendum est, ruat. 
 
Nec distat, ignis et fidiculae saeuiant, 
an corpus aegrum languor asper torqueat, 
cum saepe morbos maior armet saeuitia. 
non ungularum tanta uis latus fodit, 
mucrone quanto dira pulsat pleurisis, 
 
nec sic inusta lamminis ardet cutis, 
ut febris atro felle uenas exedit 
uel summa pellis ignis obductus coquit 
papulasque feruor aestuosus excitat: 
credas cremari stridulis cauteribus. 
 
Miserum putatis, quod retortis pendeo 
extentus ulnis, quod reuelluntur pedes, 
conpago neruis quod sonat crepantibus: 
sic heiulantes ossa clamant diuidi, 
nodosa torquet quos podagra et artrisis. 
 
Horretis omnes hasce carnificum manus: 
num mitiores sunt manus medentium, 
laniena quando saeuit Hippocratica? 
uiuum secatur uiscus et recens cruor 
scalpella tinguit, dum putredo abraditur. 
 
Putate ferrum triste chirurgos meis 
inferre costis, quod secat salubriter; 
non est amarum, quo reformatur salus: 
uidentur isti carpere artus tabidos, 
sed dant medellam rebus intus uiuidis. 
 
Quis nescit autem, quanta corruptela sit 
contaminatae carnis ac solubilis? 
sordet, tumescit, liquitur, faetet, dolet, 
inflatur ira, soluitur libidine, 
plerumque felle tincta liuores trahit. 
 
Aurum regestum nonne carni adquiritur? 
inlusa uestis, gemma, bombyx, purpura 
in carnis usum mille quaeruntur dolis, 
luxus uorandi carnis aruinam fouet, 
carnis uoluptas omne per nefas ruit. 
 
Medere, quaeso, carnifex, tantis malis, 
concide, carpe fomitem peccaminum, 
fac, ut resecto debilis carnis situ 
dolore ab omni mens supersit libera 
nec gestet ultra, quod tyrannus amputet. 
 
Nec terrearis turba circumstantium: 
hoc perdo solum, quod peribit omnibus, 
regi, clienti pauperique et diuiti. 
sic uernularum, sic senatorum caro 
tabescit, imo cum sepulcro condita est. 
 
Iactura uilis mordet et damnum leue, 
si, quo carendum est, perdere extimescimus. 
cur, quod necesse est, non uoluntas occupat, 
natura cur non uertit in rem gloriae? 
legale damnum deputemus praemiis. 
 
Sed praemiorum forma quae sit fortibus, 
uideamus, illa nempe, quae numquam petit. 
caelo refusus subuolabit spiritus, 
dei parentis perfruetur lumine 
regnante Christo stans in arce regia. 
 
Quandoque caelum ceu liber plicabitur, 
cadet rotati solis in terram globus, 
sferam ruina menstrualem distruet, 
deus superstes solus et iusti simul 
cum sempiternis permanebunt angelis. 
 
Contemne praesens utile, o prudens homo, 
quod terminandum, quod relinquendum est tibi, 
omitte corpus, rem sepulcri et funeris, 
tende ad futuram gloriam, perge ad deum, 
agnosce, qui sis, uince mundum et saeculum!' 
 
Vixdum elocutus martyr hanc peregerat 
orationem, cum furens interserit 
Asclepiades: 'uertat ictum carnifex 
in os loquentis inque maxillas manum 
sulcosque acutos et fidiculas transferat. 
 
Verbositatis ipse rumpatur locus, 
scaturrientes perdat ut loquacitas 
sermonis auras perforatis follibus, 
quibus sonandi nulla lex ponit modum; 
ipsa et loquentis uerba torqueri uolo.' 
 
Inplet iubentis dicta lictor inpius; 
charaxat ambas ungulis scribentibus 
genas cruentis et secat faciem notis, 
hirsuta barbis soluitur carptim cutis 
et mentum adusque uultus omnis scinditur. 
 
Martyr fluentem fatur inter sanguinem: 
'grates tibi, o praefecte, magnas debeo, 
quod multa pandens ora iam Christum loquor: 
artabat ampli nominis praeconium 
meatus unus, inpar ad laudes dei. 
 
Rimas patentes inuenit uox edita 
multisque fusa rictibus reddit sonos 
hinc inde plures et profatur undique 
Christi patrisque sempiternam gloriam: 
tot ecce laudant ora, quot sunt uulnera.' 
 
Tali repressus cognitor constantia 
cessare poenam praecipit, tunc sic ait: 
'per Solis ignes iuro, qui nostros dies 
reciprocatis administrat circulis, 
cuius recursu lux et annus ducitur, 
 
ignes parandos iam tibi tristis rogi, 
qui fine digno corpus istud deuorent, 
quod perseuerans tam resistit nequiter 
sacris uetustis nec dolorum spiculis 
uictum fatiscit fitque poenis fortius. 
 
Quis hunc rigorem pectori iniecit stupor? 
mens obstinata est, corpus omne obcalluit, 
tantus nouelli dogmatis regnat furor: 
hic nempe uester Christus haud olim fuit, 
quem tu fateris ipse suffixum cruci.' 
 
'Haec illa crux est omnium nostrum salus', 
Romanus inquit, 'hominis haec redemptio est. 
scio incapacem te sacramenti, inpie, 
non posse caecis sensibus mysterium 
haurire nostrum: nil diurnum nox capit. 
 
Tamen in tenebris proferam claram facem, 
sanus uidebit, lippus oculos obteget. 
remouete lumen, dicet insanabilis, 
iniuriosa est nil uidenti claritas. 
audi, profane, quod grauatus oderis! 
 
Regem perennem rex perennis protulit 
in se manentem nec minorem tempore, 
quia tempus illum non tenet; nam fons retro 
exordiorum est et dierum et temporum, 
ex patre Christus: hoc pater quod filius. 
 
Hic se uidendum praestitit mortalibus, 
mortale corpus sumpsit inmortalitas, 
ut, dum caducum portat aeternus dens, 
transire nostrum posset ad caelestia: 
homo est peremptus et resurrexit deus. 
 
Congressa mors est membra gestanti deo; 
dum nostra temptat, cessit inmortalibus. 
stultum putatis hoc, sofistae saeculi, 
sed stulta mundi summus elegit pater, 
ut stultus esset saeculi prudens dei. 
 
Antiquitatem Romuli et Mauortiam. 
lupam renarras primum et omen uulturum. 
si res nouellas respuis, nil tam recens: 
uix mille fastis inplet hanc aetatulam 
cursus dierum conditore ab augure. 
 
Sescenta possum regna pridem condita 
proferre toto in orbe, si sit otium, 
multo ante clara, quam capellam Gnosiam 
suxisse fertur Iuppiter, Martis pater. 
sed illa non sunt, haec et olim non erunt. 
 
Crux ista Christi, quam nouellam dicitis, 
nascente mundo factus ut primum est homo, 
expressa signis, expedita est litteris, 
aduentus eius mille per miracula 
praenuntiatus ore uatum consono. 
 
Reges, profetae iudicesque et principes 
uirtute, bellis, cultibus sacris, stilo 
non destiterunt pingere formam crucis, 
crux praenotata, crux adumbrata est prius, 
crucem uetusta conbiberuut saecula. 
 
Tandem retectis uocibusque profeticis 
aetate nostra conprobata antiquitas 
coram refulsit ore conspicabili, 
ne fluctuaret ueritas dubia fide, 
si non pateret teste uisu comminus. 
 
Hinc nos et ipsum non perire credimus 
corpus, sepulcro quod uorandum traditur, 
quia Christus in se mortuum corpus cruci 
secure excitatum uexit ad solium patris 
uiamque cunctis ad resurgendum dedit. 
 
Crux illa nostra est, nos patibulum ascendimus, 
nobis peremptus Christus et nobis deus 
Christus reuersus, ipse qui moriens homo est, 
natura duplex: moritur et mortem domat, 
reditque in illud, quod perire nesciat. 
 
Dixisse pauca sit satis de mysticis 
nostrae salutis deque processu spei; 
iam iam silebo: margaritas spargere 
Christi uetamur inter inmundos sues, 
lutulenta sanctum ne terant animalia. 
 
Sed quia profunda non licet luctarier 
ratione tecum, consulamus proxima: 
interrogetur ipsa naturalium 
simplex sine arte sensuum sententia, 
fuci inperitus fac ut adsit arbiter. 
 
Da septuennem circiter puerum ant minus, 
qui sit fauoris liber et non oderit 
quemquam nec ullum mentis in uitium cadat; 
periclitemur, quid recens infantia 
dicat sequendum, quid nouus sapiat uigor.' 
 
Hanc ille sancti martyris uocem libens 
amplexus unum de caterua infantium 
paruum nec olim lacte depulsum capi 
captumque adeSse praecipit: 'quiduis roga', 
inquit, 'sequamur, quod probarit pusio.' 
 
Romanus ardens experiri innoxiam 
lactantis oris indolem: 'filiole', ait, 
'dic, quid uidetur esse uerum et congruens, 
unumne Christum colere et in Christo patrem, 
an conprecari mille formarum deos?' 
 
Adrisit infans nec moratus rettulit: 
'est quidquid illud, quod ferunt homines deum, 
unum esse oportet, et, quod uni, est unicum. 
cum Christus hoc sit, Christus est uerus deus, 
genera deorum multa nec pueri putant.' 
 
Stupuit tyrannus sub pudore fluctuans 
nec uim decebat innocenti aetatulae 
inferre leges nec loquenti talia 
furor sinebat efferatus parcere: 
'quis auctor', inquit, 'uocis est huius tibi?' 
 
Respondit ille: 'mater et matri deus: 
illa ex parente spiritu docta inbibit, 
quo me inter ipsa pasceret cunabula, 
ego ut gemellis uberum de fontibus 
lac paruus hausi, Christum et hausi credere.' 
 
'Ergo ipsa mater adsit', exclamat, 'cedo', 
Asclepiades, 'disciplinae et exitum     
tristem suae magistra spectet inpia, 
male eruditi torqueatur funere 
infantis orba, quemque corrupit, fleat. 
 
Absit, ministros uilis ut muliercula 
nostros fatiget: quantulus autem dolor 
uexabit artus mortis auxilio breuis! 
oculi parentis punientur acrius, 
quam si cruentae membra carpant ungulate.' 
 
Vix haec profatus pusionem praecipit 
sublime tollant et manu pulsent nates, 
mox et remota ueste uirgis uerberent 
tenerumque duris ictibus tergum secent, 
plus unde laetis quam cruoris defluat. 
 
Quae cautis illud perpeti spectaculum, 
quis ferre possit aeris aut ferri rigor? 
inpacta quotiens corpus attigerat salix, 
tenui rubebant sanguine uda uimina, 
quem plaga fierat roscidis liuoribus. 
 
Ferunt minaces uerberantium genas 
inlacrimasse sponte dimanantibus 
guttis per ora barbarum frementia, 
scribas et ipsos et coronam plebium 
proceresque siccis non stetisse uisibus. 
 
At sola mater hisce lamentis caret, 
soli sereno frons renidet gaudio: 
stat in piorum corde pietas fortior 
amore Christi contumax doloribus 
firmatque sensum mollis indulgentiae. 
 
Sitire sese paruus exclamauerat -- 
animae aestuantis ardor in cruciatibus 
hoc exigebat, lymfae ut haustum posceret --, 
quem torua mater eminus triste intuens 
uultu et seueris uocibus sic increpat: 
 
'Puto, inbecillo, nate, turbaris metu 
et te doloris horror adflictum domat. 
non hanc meorum uiscerum stirpem fore 
deo spopondi, non in hanc spem gloriae 
te procreaui, cedere ut leto scias. 
 
Aquam bibendam postulas, cum sit tibi 
fons ille uiuus praesto, qui semper fluit 
et cuncta solus inrigat uiuentia, 
intus forisque spiritum et corpus simul, 
aeternitatem largiens potantibus. 
 
Venies ad illud mox fluentum, si modo 
animo ac medullis solus ardor aestuet 
uidere Christum, quod semel potum adfatim 
sic sedat omnem pectoris flagrantiam, 
uita ut beata iam sitire nesciat. 
 
Hic, hic bibendus, nate, nunc tibi est calix, 
mille in Bethleem quem biberunt paruuli: 
oblita lactis et papillarum inmemor 
aetas amaris, mox deinde dulcibus 
refecta poclis mella sumpsit sanguinis. 
 
Exemplum ad istud nitere, o fortis puer, 
generosa prolis matris et potentia! 
omnes capaces esse uirtutum pater 
mandauit annos, neminem excepit diem 
ipsis triumphos adnuens uagitibus. 
 
Scis, saepe dixi, cum docenti adluderes 
et garrulorum signa uerborum dares, 
Isaac fuisse paruulum patri unicum, 
qui, cum inmolandus aram et ensem cerneret, 
ultro sacranti colla praebuerit seni. 
 
Narraui et illud nobile ac memorabile 
certamen, una matre quod septem editi 
gessere pueri, sed tamen factis uiri, 
hortante eadem matre in ancipiti exitu, 
poenae et coronae sanguini ut ne parcerent. 
 
Videbat ipsos apparatus funerum 
praesens suorum nec mouebatur parens 
laetata, quotiens aut oliuo stridula 
sartago frixum torruisset puberem 
dira aut cremasset lamminarum inpressio. 
 
Comam cutemque uerticis reuulserat 
a fronte tortor, nuda testa ut tegmine 
ceruicem adusque dehonestaret caput; 
clamabat illa: 'patere, gemmis uestiet 
apicem hunc corona regio ex diademate.' 
 
Linguam tyrannus amputari iusserat 
uni ex ephybis; mater aiebat: 'satis 
iam parta nobis gloria est, pars optima 
deo inmolatur ecce nostri corporis, 
digna est fidelis lingua, quae sit hostia. 
 
Interpres animi, enuntiatrix sensuum, 
cordis ministra, praeco operti pectoris, 
prima offeratur in sacramentum necis 
et sit redemptrix prima membrorum omnium, 
ducem dicatam mox sequentur cetera. 
 
His Maccabeos incitans stimulis parens 
hostem subegit subiugatum septies, 
quot feta natis, tot triumphis inclyta; 
me partus unus ut feracem gloriae, 
mea uita, praestet, in tua est situm manu. 
 
Per huius alui fida conceptacula, 
per hospitalem mense bis quino larem, 
si dulce nostri pectoris nectar tibi, 
si molle gremium, grata si crepundia, 
persiste et horum munerum auctorem adsere! 
 
Quanam arte nobis uiuere intus coeperis, 
nihilumque et illud, unde corpus, nescio, 
nouit animator solus et factor tui; 
inpendere ipsi, cuius ortus munere es, 
bene in datorem, quod dedit, refuderis'. 
 
Talia canente matre iam laetus puer 
uirgas strepentes et dolorem uerberum 
ridebat. hic tum cognitor pronuntiat: 
'claudatur infans carcere et tanti mali 
Romanus auctor torqueatur acrius'. 
 
Illum recentes per cicatricum uias 
denuo exarabant, quaque acutum traxerant 
paulo ante ferrum, mox recrudescentibus 
plagis apertas persequebantur notas, 
quos iam superbus uictor ignauos uocat. 
 
'O non uirile robur, o molles manus, 
unam labantis dissipare tam diu 
uos non potesse fabricam corpusculi! 
uix iam cohaeret nec tamen penitus cadit 
uincens lacertos dexterarum inertium. 
 
Citius cadauer dentibus carpunt canes 
longeque morsus uulturum efficacior 
ad deuorandas carnis offas mortuae; 
languetis inbelli fame ac fatiscitis, 
gula est ferina sed socors edacitas'. 
 
Exarsit istis turbida ira iudicis 
seque in supremam concitat sententiam: 
'si te morarum paenitet, finem citum 
subeas, licebit: ignibus uorabere 
damnatus et fauilla iam tenuis fies.' 
 
Abiens at ille, cum foro abriperent uirum 
truces ministri, pone respectans ait: 
'appello ab ista, perfide, ad Christum meum 
crudelitate, non metu mortis tremens, 
sed ut probetur esse nil, quod iudicas'. 
 
'Quid differo', inquit ille, 'utrosque perdere, 
puerum ac magistrum, conplices sectae inpiae? 
gladius recidat uile uix hominis caput 
infantis, istum flamma uindex concremet, 
sit his sub uno fine dispar exitus.' 
 
Peruentum ad ipsum caedis inplendae locum. 
natum gerebat mater amplexu et sinu, 
ut primitiuum crederes fetum geri 
deo offerendum sancti Abelis ferculo, 
lectum ex ouili, puriorem ceteris. 
 
Puerum poposcit carnifex, mater dedit, 
nec inmorata est fletibus, tantum osculum 
inpressit unum: 'uale', ait, 'dulcissime, 
et, cum beatus regna Christi intraueris, 
memento matris, iam patrone ex filio!' 
 
Dixit. deinde, dum ferit ceruiculam 
percussor ense, docta mulier psallere 
hymnum canebat carminis Dauitici: 
'pretiosa sancti mors sub aspectu dei, 
tuus ille seruus, prolis ancillae tuae'. 
 
Talia retexens explicabat pallium 
manusque tendebat sub ictu et sanguine, 
uenarum ut undam profluam manantium 
et palpitantis oris exciperet globum: 
excepit et caro adplicauit pectori. 
 
At parte campi ex altera inmanem pyram 
texebat ustor fumidus pinu arida, 
sarmenta mixtim subdita et faeni struem 
spargens liquato rote feruentis picis, 
quo flamma pastu cresceret ferocius. 
 
Et iam retortis bracchiis furca eminus 
Romanus actus ingerebatur rogo: 
'scio', inquit ille, 'non futurum, ut concremer, 
nec passionis hoc genus datum est mihi, 
et restat ingens quod fiat miraculum.' 
 
Haec eius orsa sequitur inmensus fragor 
nubis ruentis, nimbus undatim nigro 
praeceps aquarum flumine ignes obruit. 
alunt oliuo semiconbustas faces, 
sed uincit imber iam madentem fomitem. 
 
Trepidare teter carnifex rebus nouis 
turbatus et, qua posset arte, insistere, 
uersare torres cum fauillis umidis, 
prunas maniplis confouere stuppeis 
et semen ignis inter undas quaerere. 
 
Quod cum tumenti nuntiatum iudici, 
commouit iram fellis inplacabilis: 
'quousque tandem summus hic nobis magus 
inludet', inquit, 'Thessalorum carmine 
poenam peritus uertere in ludibrium? 
 
Fortasse ceruix, si secandam iussero, 
flecti sub ensem non patebit uulneri, 
uel amputatum plaga collum diuidens 
rursus coibit ac reglutinabitur 
umerisque uertex eminebit additus. 
 
Temptemus igitur ante partem quampiam 
truncare ferro corporis superstitis, 
ne morte simpla criminosus multiplex 
cadat uel una perfidus caede oppetat: 
quot membra gestat, tot modis pereat uolo. 
 
Libet experiri, Lerna, sicut traditur, 
utrum renatis pullulascat artubus 
ac se inminuti corporis damnis nouum 
instauret: ipse praesto erit tunc Hercules 
hydrina suetus ustuire uulnera. 
 
Iam nunc secandi doctus adsit artifex, 
qui cuncta norit uiscerum confinia 
uel nexa neruis disparare uincula: 
date hunc, reuulsis qui medetur ossibus 
aut fracta nodis sarciens conpaginat. 
 
Linguam priorem detrahat radicitus, 
quae corpore omni sola uiuit nequior; 
illa et procaci pessima in nostros deos 
inuecta motu fas profanauit uetus 
audax et ipsi non pepercit principi.' 
 
Aristo quidam medicus accitus uenit, 
proferre linguam praecipit. profert statim 
martyr retectam, pandit ima et faucium 
ille et palatum tractat et digito exitum 
uocis pererrans uulneri explorat locum. 
 
Linguam deinde longe ab ore protrahens 
scalpellum in usque guttur insertans agit. 
illo secante fila sensim singula 
numquam momordit martyr aut os dentibus 
conpressit artis nec cruorem sorbuit. 
 
Inmotus et patente rictu constitit, 
dum sanguis extra defluit scaturriens, 
perfusa pulcher menta russo stemmate 
fert et cruenti pectoris spectat decus 
fruiturque et ostro uestis ut iam regiae. 
 
Praefectus ergo ratus elinguem uirum 
cogi ad sacrandum posse, cum uerbis carens 
nil in deorum blateraret dedecus, 
iubet reduci iam tacentem ac debilem 
multo loquentis turbine olim territus. 
 
Reponit aras ad tribunal denuo 
et tus et ignem uiuidum in carbonibus 
taurina et exta uel suilla abdomina; 
ingressus ille, ut hos paratus perspicit, 
insufflat, ipsos ceu uideret daemonas. 
 
Inridet hoc Asclepiades laetior, 
addit deinde: 'numquid inclementius, 
sicut solebas, es paratus dicere? 
effare quiduis ac perora et dissere; 
permitto, uocem libere ut exerceas.' 
 
Romanus alto corde suspirans diu 
gemitu querellam traxit et sic orsus est: 
'Christum loquenti lingua numquam defuit, 
nec uerba quaeras quo regantur organo, 
cum praedicatur ipse uerborum dator. 
 
Qui fecit, ut uis uocis expressa intimo 
pulmone et oris torta sub testudine 
nunc ex palato det repercussos sonos, 
nunc temperetur dentium de pectine 
sitque his agendis lingua plectrum mobile, 
 
si mandet idem faucium sic fistulas 
spirare flatu concinentes consono, 
ut uerba in ipsis explicent meatibus 
uel exitu oris, cymbalis profarier 
nunc pressa parce labra, nunc hiantia, 
 
dubitasne uerti posse naturae statum, 
cui facta forma est, qualis esset primitus? 
hanc nempe factor uertere, ut libet, potest 
positasque leges texere ac retexere, 
linguam loquella ne ministram postulet. 
 
Vis scire nostri numinis potentiam? 
fluctus liquentis aequoris pressit pede, 
natura fluxa ac tenuis in solidum coit: 
quam dispar illis legibus, quis condita est! 
solet natatus ferre, fert uestigia. 
 
Habet usitatum munus hoc diuinitas, 
quae uera nobis colitur in Christo et patre, 
mutis loquellam, percitum claudis gradum, 
surdis fruendam reddere audientiam, 
donare caecis lucis insuetae diem. 
 
Haec si quis amens fabulosa existimat, 
uel ipse tute si parum fidelia 
rebare pridem, uera cognoscas licet: 
habes loquentem, cuius amputaueras 
linguam: probatis cede iam miraculis.' 
 
Horror stupentem persecutorem subit 
timorque et ira pectus in caliginem 
uertere: nescit, uigilet anne somniet, 
miratur haerens, quod sit ostenti genus: 
formido frangit, armat indignatio. 
 
Nec uim domare mentis effrenae potest 
nec, quo furoris tela uertat, inuenit. 
postremo medicum saeuus insontem iubet 
reum citari, nundinatum hunc arguit, 
mercede certa pactus ut conluderet, 
 
aut ferrum in ore nil agens et irritum 
uersasse frustra seu retunsis tactibus 
aut arte quadam uulnus inlatum breue, 
quod sauciata parte linguam laederet 
neruos nec omnes usque quaque abscideret. 
 
Manere saluam uocis harmoniam probe 
non posse, inani concauo uerba exprimi, 
quae concrepare ligula moderatrix facit. 
esto, ut resultet spiritus uacuo specu, 
echo sed extat inde, non oratio. 
 
Veris refutat medicus hanc calumniam: 
'scrutare uel tu nunc latebras faucium 
intraque dentes curiosum pollicem 
circumfer haustus uel patentes inspice, 
lateatne quidquam, quod regat spiramina. 
 
Quamquam forassem forte si puncto leui 
tenuiue linguam contigissem uulnere, 
titubante plectro fatus esset debilis; 
nam cum magistra uocis in uitium cadit, 
usus necesse est et loquendi intercidat. 
 
Fiat periclum, si placet, cuiusmodi 
edat querellam quadrupes lingua eruta, 
elinguis et quem porca grunnitum strepat, 
cui uox fragosa, clamor est inconditus, 
probabo mutam nil sonare stridulum. 
 
Testor salutem principis me simplici 
functum secantis arte, iudex optime, 
seruisse iussis absque fraude publicis; 
sciat hic, quis illi uerba suggillet deus, 
ego, unde mutus sit disertus, nescio.' 
 
His sese Aristo purgat, at contra inpium 
nil haec latronem christianorum mouent, 
magis magisque fertur in uesaniam. 
quaerit, alienus sanguis ille asperserit 
uirum, suone fluxerit de uulnere. 
 
Respondit his Romanus: 'eccum, pracsto sum, 
meus iste sanguis uerus est, non bubulus. 
agnoscis illum, quem loquor, miserrime 
pagane, uestri sanguinem sacrum bouis, 
cuius litata caede permadescitis? 
 
Summus sacerdos nempe sub terram scrobe 
acta in profundum consecrandus mergitur, 
mire infulatus festa uittis tempora 
nectens, corona tum repexus aurea, 
cinctu Gabino sericam fultus togam. 
 
Tabulis superne strata texunt pulpita 
rimosa rari pegmatis conpagibus, 
scindunt subinde uel terebrant aream 
crebroque lignum perforant acumine, 
pateat minutis ut frequens hiatibus. 
 
Huc taurus ingens fronte torua et hispida 
sertis reuinctus aut per armos floreis 
aut inpeditis cornibus deducitur, 
nec non et auro frons coruscat hostiae 
saetasque fulgor brattealis inficit. 
 
Hic ut statuta est inmolanda belua, 
pectus sacrato diuidunt uenabulo; 
eructat amplum uulnus undam sanguinis 
feruentis inque texta pontis subditi 
fundit uaporum flumen et late aestuat. 
 
Tum per frequentes mille rimarum uias 
inlapsus imber tabidum rorem pluit, 
defossus intus quem sacerdos excipit 
guttas ad omnes turpe subiectans caput 
et ueste et omni putrefactus corpore. 
 
Quin os supinat, obuias offert genas, 
supponit aures, labra, nares obicit, 
oculos et ipsos perluit liquoribus, 
nec iam palato parcit et linguam rigat, 
donec cruorem totus atrum conbibat. 
 
Postquam cadauer sanguine egesto rigens 
conpege ab illa fiamines retraxerint, 
procedit inde pontifex uisu horridus, 
ostentat udum uerticem, barbam grauem, 
uittas madentes atque amictus ebrios. 
 
Hunc inquinatum talibus contagiis, 
tabo recentis sordidam piaculi, 
omnes salutant atque adorant eminus, 
uilis quod illum sanguis et bos mortuus 
foedis latentem sub cauernis lauerint. 
 
Addamus illam, uis, hecatomben tuam, 
centena ferro cum cadunt animalia 
uariaque abundans caede restagnat cruor, 
uix ut cruentis augures natatibus 
possint meare per profundum sanguinis? 
 
Sed quid macellum pingue puluinarium, 
quid maximorum lancinatores gregum 
euiscerata carne crudos criminor? 
sunt sacra, quando uosmet ipsi exciditis, 
uotiuus et cum membra detruncat dolor. 
 
Cultrum in lacertos exerit fanaticus 
sectisque Matrem bracchiis placat deam, 
furere ac rotari ius putatur mysticum; 
parca ad secandum dextra fertur inpia, 
caelum meretur uulnerum crudelitas. 
 
Ast hic metenda dedicat genitalia, 
numen reciso mitigans ab inguine 
offert pudendum semiuir donum deae, 
illam reuulsa masculini germinis 
effluenti pascit auctam sanguine. 
 
Vterque sexus sanctitati displicet, 
medium retentat inter alternum genus, 
mas esse cessat ille nec fit femina. 
felix deorum mater inberbes sibi 
parat ministros lenibus nouaculis. 
 
Quid, cum sacrandus accipit sfragitidas? 
acus minutas ingerunt fornacibus, 
his membra pergunt urere, ut igniuerint; 
quamcumque partem corporis feruens nota 
stigmarit, hanc sic consecratam praedicant. 
 
Functum deinde cum reliquit spiritus 
et ad sepulcrum pompa fertur funeris, 
partes per ipsas inprimuntur bratteae, 
insignis auri lammina obducit cutem, 
tegitur metallo, quod perustum est ignibus. 
 
Has ferre poenas cogitur gentilitas, 
hac dii coercent lege cultores suos: 
sic daemon ipse ludit hos, quos ceperit, 
docet execrandas ferre contumelias, 
tormenta inuri mandat infelicibus. 
 
At noster iste sanguis ex uestra fIuit 
crudelitate, uos tyrannide inpia 
exulceratis innocentum corpora. 
si uos sinatis, incruente uiuimus, 
at si cruente puniamur, uincimus. 
 
Sed iam silebo, finis instat debitus, 
finis malorum, passionis gloria, 
iam non licebit, inprobe, ut licuit modo, 
torquere nostra uel secare uiscera, 
cedas necesse est uictus et iam desinas.' 
 
'Cessabit equidem tortor et sector dehinc', 
iudex minatur, 'sed peremptoris manus 
succedet illis, strangulatrix faucium, 
aliter silere nescit oris garruli 
uox inquieta, quam tubam si fregero.' 
 
Dixit foroque protrahi iussit uirum, 
trudi in tenebras noxialis carceris, 
elidit illic fune collum martyris 
lictor nefandus. sic peracta est passio, 
anima absoluta uinculis caelum petit. 
 
Gesta intimasse cuncta fertur principi 
praefectus addens ordinem uoluminum 
seriemque tantae digerens tragoediae, 
laetatus omne crimen in fasces refert 
suum tyrannus chartulis uiuacibus. 
 
Illas sed aetas conficit diutina, 
fuligo timeat, puluis obducit situ, 
carpit scnectus aut ruinis obruit; 
inscripta Christo pagina inmortalis est 
nec obsolescit ullus in caelis apex. 
 
Excepit adstans angelus coram deo 
et quae locutus martyr et quae pertulit, 
nec uerba solum disserentis condidit, 
sed ipsa pingens uulnera expressit stilo 
laterum, genarum pectorisque et faucium. 
 
Omnis notata est sanguinis dimensio, 
ut quamque plagam sulcus exarauerit, 
altam, patentem, proximam, longam, breuem, 
quae uis doloris quiue segmenti modus, 
guttam cruoris ille nullam perdidit. 
 
Hic in regestis est liber caelestibus, 
monumenta seruans laudis indelebilis, 
relegendus olim sempiterno iudici, 
libramine aequo qui malorum pondera 
et praemiorum conparabit copias. 
 
Vellem sinister inter haedorum greges 
ut sum futurus, eminus dinoscerer 
atque hoc precante diceret rex optimus: 
'Romanus orat, transfer hunc haedum mihi, 
sit dexter, agnus induatur uellere.'
 

 
 
 
 
	 Prudentius 
	 Christian Latin 
	 The Latin Library 
	 The Classics Page