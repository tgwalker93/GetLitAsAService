St. Thomas Aquinas: Summa Theologica, Prima Pars Quaestio XXXVIII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXXVIII
 De nomine Spiritus Sancti quod est Donum
 in duos articulos divisa 
 
 
 
 
 
Consequenter quaeritur de Dono.
 Et circa hoc quaeruntur duo.
 
 
Primo: utrum Donum possit esse nomen personale. 

 
Secundo: utrum sit proprium Spiritus Sancti. 
 

 
 ARTICULUS 1
 Utrum Donum sit nomen personale 

 Ad primum sic proceditur. Videtur quod Donum non sit nomen personale.
 1. Omne enim nomen personale importat aliquam distinctionem in
divinis. Sed nomen doni non importat aliquam distinctionem in divinis:
dicit enim Augustinus, XV De Trin., quod Spiritus Sanctus ita datur sicut
Dei donum, ut etiam seipsum det sicut Deus. Ergo donum non est nomen personale.
 2. Praeterea, nullum nomen personale convenit essentiae divinae.
Sed essentia divina est donum quod Pater dat Filio, ut patet per Hilarium
IX De Trin. Ergo donum non est nomen personale.
 3. Praeterea, secundum Damascenum, nihil est subiectum aut serviens
in divinis Personis. Sed donum importat quandam subiectionem et ad eum
cui datur, et ad eum a quo datur. Ergo donum non est nomen personale.
 4. Praeterea, donum importat respectum ad creaturam: et ita videtur
de Deo dici ex tempore. Sed nomina personalia dicuntur de Deo ab aeterno,
ut Pater et Filius. Ergo donum non est nomen personale.
 Sed contra est quod Augustinus dicit, XV De Trin.: Sicut corpus
carnis nihil aliud est quam caro, sic donum Spiritus Sancti nihil aliud
est quam Spiritus Sanctus. Sed Spiritus Sanctus est nomen personale. Ergo
et Donum.
 Respondeo dicendum quod in nomine doni importatur aptitudo ad
hoc quod donetur. Quod autem donatur, habet habitudinem et ad id a quo
datur, et ad id cui datur: non enim daretur ab aliquo nisi esset eius;
et ad hoc alicui datur, ut eius sit. Persona autem divina dicitur esse
alicuius, vel secundum originem, sicut Filius est Patris; vel inquantum
ab aliquo habetur. Habere autem dicimur id quo libere possumus uti vel
frui, ut volumus. Et per hunc modum divina Persona non potest haberi nisi
a rationali creatura Deo coniuncta. Aliae autem creaturae moveri quidem
possunt a divina Persona; non tamen sic quod in potestate earum sit frui
divina Persona, et uti effectu eius. Ad quod quandoque pertingit rationalis
creatura; ut puta cum sic fit particeps divini Verbi et procedentis Amoris,
ut possit libere Deum vere cognoscere et recte amare. Unde sola creatura
rationalis potest habere divinam Personam. Sed ad hoc quod sic eam habeat,
non potest propria virtute pervenire: unde oportet quod hoc ei desuper
detur; hoc enim dari nobis dicitur, quod aliunde habemus. Et sic divinae
Personae competit dari, et esse Donum.
 Ad primum ergo dicendum quod nomen Doni importat distinctionem
personalem, secundum quod donum dicitur esse alicuius per originem. Et
tamen Spiritus Sanctus dat seipsum, inquantum est sui ipsius, ut potens
se uti, vel potius frui; sicut et homo liber dicitur esse sui ipsius. Et
hoc est quod Augustinus dicit, Super Ioan.: Quid tam tuum est quam tu?
Vel dicendum, et melius, quod donum oportet esse aliquo modo dantis. Sed
hoc esse huius dicitur multipliciter. Uno modo, per modum identitatis,
sicut dicit Augustinus Super Ioan.: et sic donum non distinguitur a dante,
sed ab eo cui datur. Et sic dicitur quod Spiritus Sanctus dat se. Alio
modo dicitur aliquid esse alicuius ut possessio vel servus: et sic oportet
quod donum essentialiter distinguatur a dante. Et sic donum Dei est aliquid
creatum. Tertio modo dicitur hoc esse huius per originem tantum: et sic
Filius est Patris, et Spiritus Sanctus utriusque. Inquantum ergo donum
hoc modo dicitur esse dantis, sic distinguitur a dante personaliter, et
est nomen personale.
 Ad secundum dicendum quod essentia dicitur esse donum Patris primo
modo: quia essentia est Patris per modum identitatis.
 Ad tertium dicendum quod Donum, secundum quod est nomen personale
in divinis, non importat subiectionem, sed originem tantum, in comparatione
ad dantem. In comparatione vero ad eum cui datur, importat liberum usum
vel fruitionem, ut dictum est.
 Ad quartum dicendum quod donum non dicitur ex eo quod actu datur:
sed inquantum habet aptitudinem ut possit dari. Unde ab aeterno divina
Persona dicitur Donum, licet ex tempore detur. Nec tamen per hoc quod importatur
respectus ad creaturam, oportet quod sit essentiale: sed quod aliquid essentiale
in suo intellectu includatur, sicut essentia includitur in intellectu personae,
ut supra dictum est.
 
 
 ARTICULUS 2
 Utrum Donum sit proprium nomen Spiritus Sancti 

 Ad secundum sic proceditur. Videtur quod Donum non sit proprium nomen
Spiritus Sancti.
 1. Donum enim dicitur ex eo quod datur. Sed, sicut dicitur Is.
9,6, Filius datus est nobis. Ergo esse Donum convenit Filio, sicut Spiritui
Sancto.
 2. Praeterea, omne nomen proprium alicuius. Personae significat
aliquam eius proprietatem. Sed hoc nomen donum non significat proprietatem
aliquam Spiritus Sancti. Ergo donum non est proprium nomen Spiritus Sancti.
 3. Praeterea, Spiritus Sanctus potest dici spiritus alicuius hominis,
ut supra dictum est. Sed non potest dici donum alicuius hominis: sed solum
Donum Dei. Ergo donum non est proprium nomen Spiritus Sancti.
 Sed contra est quod Augustinus dicit, in IV De Trin.: Sicut natum
esse est Filio a Patre esse, ita Spiritui Sancto Donum Dei esse est a Patre
et Filio procedere. Sed Spiritus Sanctus sortitur proprium nomen inquantum
procedit a Patre et Filio. Ergo et Donum est proprium nomen Spiritus Sancti.
 Respondeo dicendum quod Donum, secundum quod personaliter sumitur
in divinis, est proprium nomen Spiritus Sancti. Ad cuius evidentiam, sciendum
est quod donum proprie est datio irreddibilis, secundum Philosophum, idest
quod non datur intentione retributionis: et sic importat gratuitam donationem.
Ratio autem gratuitae donationis est amor: ideo enim damus gratis alicui
aliquid, quia volumus ei bonum. Primum ergo quod damus ei, est amor quo
volumus ei bonum. Unde manifestum est quod amor habet rationem primi doni,
per quod omnia dona gratuita donantur. Unde, cum Spiritus Sanctus procedat
ut Amor, sicut iam dictum est, procedit in ratione doni primi. Unde dicit
Augustinus, XV De Trin., quod per Donum quod est Spiritus Sanctus, multa
propria dona dividuntur membris Christi.
 Ad primum ergo dicendum quod, sicut Filius, quia procedit per
modum Verbi, quod de ratione sua habet quod sit similitudo sui principii,
dicitur proprie Imago, licet etiam Spiritus Sanctus sit similis Patri;
ita etiam Spiritus Sanctus, quia a Patre procedit ut Amor, dicitur proprie
Donum, licet etiam Filius detur. Hoc enim ipsum quod Filius datur, est
ex Patris amore, secundum illud Io. 3,16: Sic Deus dilexit mundum, ut Filium
suum unigenitum daret.
 Ad secundum dicendum quod in nomine doni importatur quod sit dantis
per originem. Et sic importatur proprietas originis Spiritus Sancti, quae
est processio.
 Ad tertium dicendum quod donum, antequam detur, est tantum dantis:
sed postquam datur, est eius cui datur. Quia igitur Donum non importat
dationem in actu, non potest dici quod sit donum hominis; sed Donum Dei
dantis. Cum autem iam datum est, tunc hominis est vel spiritus vel datum.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page