Walter of Châtillon  Walter of Châtillon
 
Carmen VI  
 
I 
Missus sum in vineam circa horam nonam, 
suam quisque nititur vendere personam; 
ergo quia cursitant omnes ad coronam, 
 semper ego auditor tantum, nunquamne reponam? 
 
II 
Rithmis dum lascivio versus dum propino, 
rodit forsan aliquis dente me canino, 
quia nec afflatus sum pneumate divino 
neque labra prolui fonte Caballino.
 
III 
Licet autem proferam verba parum culta 
et a mente prodeant satis inconsulta. 
licet aenigmatica non sint vel occulta, 
 est quodam prodire tenus, si non datur ultra. 
 
IV 
Cur sequi vestigia veterum refutem, 
adipisci rimulis corporis salutem, 
impleri divitiis et curare cutem? 
 Quod decuit magnos, cur michi turpe putem? 
 
V 
Qui virtutes appetit, labitur in imum, 
quaerens sapientiam irruit in limum; 
imitemur igitur haec dicentem mimum; 
 o cives, cives, quaerenda pecunia primum. 
 
VI 
Haec est, quae in sinodis confidendo tonat, 
in electionibus prima grande sonat; 
intronizat praesules, dites impersonat: 
 et genus et formam regina pecunia donat. 
 
VII 
Adora pecuniam, qui deos adoras: 
cur struis armaria, cur libros honoras? 
Longas fac Parisius vel Athenis moras: 
 si nichil attuleris, ibis, Homere foras .
 
VIII 
Disputet philosophus vacuo cratere, 
sciat, quia minus est scire quam habere; 
nam si pauper fueris, foras expellere, 
 ipse licet venias Musis comitatus, Homere. 
 
IX 
Sciat artes aliquis, sit auctorum plenus, 
quid prodest, si vixerit pauper et egenus? 
Illinc cogit nuditas vacuumque penus, 
 hinc usura vorax avidumque in tempore fenus. 
 
X 
Si Joseph in vinculis Christum praefigurat, 
si tot plagis Pharao durum cor indurat, 
si filiis Israel exitus obturat: 
 quid valet haec genesis, si paupertas jecur urat? 
 
XI 
Quid ad rem, si populus sitit ante flumen, 
si montis ascenderit Moyses cacumen 
et si archam foederis obumbravit numen? 
 Malo saginatas carnes quam triste legumen. 
 
XII 
Illud est, cur odiens studium repellam 
paupertatem fugiens vitamque misellam; 
quis ferret vigilias frigidamque cellam? 
 Tutius est jacuisse thoro, tenuisse puellam. 
 
XIII 
Quidam de scientia tantum gloriantur 
et de pede Socratis semper cornicantur 
et dicunt, quod opes his, qui philosophantur, 
 non bene conveniunt nec in una sede morantur. 
 
XIV 
Idcirco divitias forsan non amatis, 
ut aeternam postmodum vitam capiatis. 
Heu mentes perditae! Numquid ignoratis, 
 quod semper multum nocuit differre paratis? 
 
XV 
Si pauper Diogenes fuit hujus sortis, 
si Socrates legitur sic fuisse fortis. 
Juvenalis extitit magister cohortis 
 marmoreisque satur iacuit Lucanus in hortis. 
 
XVI 
Heu quid confert pauperi nobilis propago? 
Quid Tityrus patula recubans sub fago? 
Ego magis approbo rem, de qua nunc ago; 
 nam sine divitiis vita est quasi mortis imago. 
 
XVII 
Semper habet comitem paupertas merorem, 
perdit fructum Veneris et amoris florem, 
quia juxta nobilem versificatorem 
 non habet unde suum paupertas pascat amorem. 
 
XVIII 
Adde, quod superbia sequitur doctores, 
inflati scientia respuunt minores; 
ergo sic impletum est, quod dicunt auctores: 
 inquinat egregios adiuncta superbia mores. 
 
XIX 
Audi, qui de Socrate disputas et scribis, 
miser, vaca potius potibus et cibis; 
quod si dives fieri noles vel nequibis, 
 inter utrumque tene, medio tutissimus ibis. 
 
XX 
Statim ut inceperit quid philosophari, 
inflatur occursibus amat salutari, 
laetatur ab omnibus locum sibi dari 
 et cathedras primas, et doctor ubique vocari. 
 
XXI 
Loquitur sublimia, se prebet acerbum, 
mox dilatat fimbrias, manifestat limbum 
subjectis, set audiat sapientis verbum: 
 desine grande loqui, frangit Deus omne superbum. 
 
XXII 
Velut alter igitur Censorinus Cato 
eructat parabolas sermone cribrato, 
de corde sententias nimium elato 
 eliquat ac tenero subplantat verba palato. 
 
XXIII 
Stultus et scientiae cultu destitutus, 
quibusdam panniculis verborum indutus 
videri prae caeteris conatur astutus, 
 rancidulum quiddam balba de nare loqutus. 
 
XXIV 
Exultans scematibus diversis ornari 
se credit prae omnibus mira cornicari, 
set auctorem noverit ista sibi fari: 
 metiri se quemque decet propriisque iuvari. 
 
XXV 
Quisquis est hujsmodi, non se diu fraudet, 
desistat, qui talibus implicari gaudet, 
sua semper negligat, aliena laudet; 
 quod natura negat, nemo feliciter audet. 
 
XXVI 
Poenas et supplicia supremae diei 
ad mentes reducite, sancti fratres mei; 
licet enim criminis simus omnes rei, 
 magna tamen spes est in bonitate Dei .
 
  	 Medieval Latin 	 The Latin Library 	 The Classics Homepage