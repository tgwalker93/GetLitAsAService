[Fredugis]: Cella Alcuini
		 

		 
		 
	 
	
 

 [FREDUGIS] CELLA ALCUINI
 

 

 
O mea cella, mihi habitatio dulcis, amata, 
semper in aeternum, o mea cella, vale. 
Undique te cingit ramis resonantibus arbos, 
silvula florigeris semper onusta comis. 
Prata salutiferis florebunt omnia et herbis, 
quas medici quaerit dextra salutis ope. 
Flumina te cingunt florentibus undique ripis, 
retia piscator qua sua tendit ovans. 
Pomiferis redolent ramis tua claustra per hortos, 
lilia cum rosulis candida mixta rubris. 
Omne genus volucrum matutinas personat odas, 
atque creatorem laudat in ore deum. 
In te personuit quondam vox alma magistri, 
quae sacro sophiae tradidit ore libros. 
In te temporibus certis laus sancta tonantis 
pacificis sonuit vocibus atque animis. 
Te, mea cella, modo lacrimosis plango camenis, 
atque gemens casus pectore plango tuos. 
Tu subito quoniam fugisti carmina vatum, 
atque ignota manus te modo tota tenet. 
Te modo nec Flaccus nec vatis Homerus habebit, 
nec pueri musas per tua tecta canunt. 
Vertitur omne decus secli sic namque repente 
omnia mutantur ordinibus variis. 
Nil manet aeternum, nihil immutabile vere est. 
Obscurat sacrum nox tenebrosa diem, 
decutit et flores subito hiems frigida pulcros, 
perturbat placidum et tristior aura mare. 
Quae campis cervos agitabat sacra iuventus 
incumbit fessus nunc baculo senior. 
Nos miseri, cur te fugitivum, mundus, amamus? 
Tu fugis a nobis semper ubique ruens. 
Tu fugiens fugias, Christum nos semper amemus. 
Semper amor teneat pectora nostra dei. 
Ille pius famulos diro defendat ab hoste 
ad caelum rapiens pectora nostra, suos. 
Pectore quem pariter toto laudemus, amemus. 
Nostra est ille pius gloria, vita, salus.
 

 

 
 
 
	 Alcuin 	
	 Christian Latin 
	 The Latin Library 
	 The Classics Page