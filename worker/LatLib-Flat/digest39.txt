Digest of Justinian: Liber XXXIX
		 

		 
		 
	 
	
 

 OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
 

 

 
 LIBER UNDEQUADRAGESIMUS 
 

 
Dig. 39.1.0. De operis novi nuntiatione.
 
Dig. 39.2.0. De damno infecto et de suggrundis et proiectionibus.
 
Dig. 39.3.0. De aqua et aquae pluviae arcendae.
 
Dig. 39.4.0. De publicanis et vectigalibus et commissis.
 
Dig. 39.5.0. De donationibus.
 
Dig. 39.6.0. De mortis causa donationibus et capionibus.
 

 

 
 Dig. 39.1.0. De operis novi nuntiatione. 
 

 
Dig. 39.1.1pr.
 

 
 Ulpianus 52 ad ed.
 
Hoc edicto promittitur, ut, sive iure sive iniuria opus fieret, per nuntiationem inhiberetur, deinde remitteretur prohibitio hactenus, quatenus prohibendi ius is qui nuntiasset non haberet.
 

 
Dig. 39.1.1.1
 

 
 Ulpianus 52 ad ed.
 
Hoc autem edictum remediumque operis novi nuntiationis adversus futura opera inductum est, non adversus praeterita, hoc est adversus ea quae nondum facta sunt, ne fiant: nam si quid operis fuerit factum, quod fieri non debuit, cessat edictum de operis novi nuntiatione et erit transeundum ad interdictum " quod vi aut clam factum erit ut restituatur", et " quod in loco sacro religiosove" et " quod in flumine publico ripave publica factum erit": nam his interdictis restituetur, si quid illicite factum est.
 

 
Dig. 39.1.1.2
 

 
 Ulpianus 52 ad ed.
 
Nuntiatio ex hoc edicto non habet necessariam praetoris aditionem: potest enim nuntiare quis et si eum non adierit.
 

 
Dig. 39.1.1.3
 

 
 Ulpianus 52 ad ed.
 
Item nuntiationem et nostro et alieno nomine facere possumus.
 

 
Dig. 39.1.1.4
 

 
 Ulpianus 52 ad ed.
 
Item nuntiatio omnibus diebus fieri potest.
 

 
Dig. 39.1.1.5
 

 
 Ulpianus 52 ad ed.
 
Et adversus absentes etiam et invitos et ignorantes operis novi nuntiatio procedit.
 

 
Dig. 39.1.1.6
 

 
 Ulpianus 52 ad ed.
 
In operis autem novi nuntiatione possessorem adversarium facimus.
 

 
Dig. 39.1.1.7
 

 
 Ulpianus 52 ad ed.
 
Sed si is, cui opus novum nuntiatum est, ante remissionem aedificaverit, deinde coeperit agere ius sibi esse ita aedificatum habere, praetor actionem ei negare debet et interdictum in eum de opere restituendo reddere.
 

 
Dig. 39.1.1.8
 

 
 Ulpianus 52 ad ed.
 
Potest autem quis nuntiare etiam ignorans, quid opus fieret.
 

 
Dig. 39.1.1.9
 

 
 Ulpianus 52 ad ed.
 
Et post operis novi nuntiationem committunt se litigatores praetoriae iurisdictioni.
 

 
Dig. 39.1.1.10
 

 
 Ulpianus 52 ad ed.
 
Inde quaeritur apud celsum libro duodecimo digestorum, si post opus novum nuntiatum conveniat tibi cum adversario, ut opus faceres, an danda sit conventionis exceptio? et ait celsus dandam, nec esse periculum, ne pactio privatorum iussui praetoris anteposita videatur: quid enim aliud agebat praetor quam hoc, ut controversias eorum dirimeret? a quibus si sponte recesserunt, debebit id ratum habere.
 

 
Dig. 39.1.1.11
 

 
 Ulpianus 52 ad ed.
 
Opus novum facere videtur, qui aut aedificando aut detrahendo aliquid pristinam faciem operis mutat.
 

 
Dig. 39.1.1.12
 

 
 Ulpianus 52 ad ed.
 
Hoc autem edictum non omnia opera complectitur, sed ea sola, quae solo coniuncta sunt, quorum aedificatio vel demolitio videtur opus novum continere. idcirco placuit, si quis messem faciat, arborem succidat, vineam putet, quamquam opus faciat, tamen ad hoc edictum non pertinere, quia ad ea opera, quae in solo fiunt, pertinet hoc edictum.
 

 
Dig. 39.1.1.13
 

 
 Ulpianus 52 ad ed.
 
Si quis aedificium vetus fulciat, an opus novum nuntiare ei possumus, videamus. et magis est, ne possimus: hic enim non opus novum facit, sed veteri sustinendo remedium adhibet.
 

 
Dig. 39.1.1.14
 

 
 Ulpianus 52 ad ed.
 
Sive autem intra oppida sive extra oppida in villis vel agris opus novum fiat, nuntiatio ex hoc edicto locum habet, sive in privato sive in publico opus fiat.
 

 
Dig. 39.1.1.15
 

 
 Ulpianus 52 ad ed.
 
Nunc videamus, quibus ex causis fiat nuntiatio et quae personae nuntient quibusque nuntietur et in quibus locis fiat nuntiatio et quis effectus sit nuntiationis.
 

 
Dig. 39.1.1.16
 

 
 Ulpianus 52 ad ed.
 
Nuntiatio fit aut iuris nostri conservandi causa aut damni depellendi aut publici iuris tuendi gratia.
 

 
Dig. 39.1.1.17
 

 
 Ulpianus 52 ad ed.
 
Nuntiamus autem, quia ius aliquid prohibendi habemus: vel ut damni infecti caveatur nobis ab eo, qui forte in publico vel in privato quid molitur: aut si quid contra leges edictave principum, quae ad modum aedificiorum facta sunt, fiet, vel in sacro vel in loco religioso, vel in publico ripave fluminis, quibus ex causis et interdicta proponuntur.
 

 
Dig. 39.1.1.18
 

 
 Ulpianus 52 ad ed.
 
Quod si quis in mare vel in litore aedificet, licet in suo non aedificet, iure tamen gentium suum facit: si quis igitur velit ibi aedificantem prohibere, nullo iure prohibet, neque opus novum nuntiare nisi ex una causa potest, si forte damni infecti velit sibi caveri.
 

 
Dig. 39.1.1.19
 

 
 Ulpianus 52 ad ed.
 
Iuris nostri conservandi aut damni depellendi causa opus novum nuntiare potest is ad quem res pertinet.
 

 
Dig. 39.1.1.20
 

 
 Ulpianus 52 ad ed.
 
Usufructuarius autem opus novum nuntiare suo nomine non potest, sed procuratorio nomine nuntiare poterit, aut vindicare usum fructum ab eo qui opus novum faciat: quae vindicatio praestabit ei, quod eius interfuit opus novum factum non esse.
 

 
Dig. 39.1.2
 

 
 Iulianus 49 Dig. 
 
Si autem domino praedii nuntiaverit, inutilis erit nuntiatio: neque enim sicut adversus vicinum, ita adversus dominum agere potest ius ei non esse invito se altius aedificare: sed si hoc facto usus fructus deterior fiet, petere usum fructum debebit.
 

 
Dig. 39.1.3pr.
 

 
 Ulpianus 52 ad ed.
 
In provinciali etiam praedio si quid fiat, operis novi nuntiatio locum habebit.
 

 
Dig. 39.1.3.1
 

 
 Ulpianus 52 ad ed.
 
Si in loco communi quid fiat, nuntiatio locum habebit adversus vicinum. plane si unus nostrum in communi loco faciat, non possum ego socius opus novum ei nuntiare, sed eum prohibebo communi dividundo iudicio vel per praetorem.
 

 
Dig. 39.1.3.2
 

 
 Ulpianus 52 ad ed.
 
Quod si socius meus in communi insula opus novum faciat et ego propriam habeam, cui nocetur, an opus novum nuntiare ei possim? et putat labeo non posse nuntiare, quia possum eum alia ratione prohibere aedificare, hoc est vel per praetorem vel per arbitrum communi dividundo: quae sententia vera est.
 

 
Dig. 39.1.3.3
 

 
 Ulpianus 52 ad ed.
 
Si ego superficiarius sim et opus novum fiat a vicino, an possim nuntiare? movet, quod quasi inquilinus sum: sed praetor mihi utilem in rem actionem dat, et ideo et servitutium causa actio mihi dabitur et operis novi nuntiatio debet mihi concedi.
 

 
Dig. 39.1.3.4
 

 
 Ulpianus 52 ad ed.
 
Si in publico aliquid fiat, omnes cives opus novum nuntiare possunt:
 

 
Dig. 39.1.4
 

 
 Paulus 48 ad ed.
 
Nam rei publicae interest quam plurimos ad defendendam suam causam admittere.
 

 
Dig. 39.1.5pr.
 

 
 Ulpianus 52 ad ed.
 
De pupillo quaesitum est: et iulianus libro duodecimo digestorum scripsit pupillo non esse operis novi nuntiationis executionem dandam, nisi ad ipsius privatum commodum res pertineat, veluti si luminibus eius officiatur aut prospectui obsit. non aliter autem pupilli rata habebitur nuntiatio quam intercedente tutore auctore.
 

 
Dig. 39.1.5.1
 

 
 Ulpianus 52 ad ed.
 
Servo autem opus novum nuntiari potest, ipse vero nuntiare non potest neque nuntiatio ullum effectum habet.
 

 
Dig. 39.1.5.2
 

 
 Ulpianus 52 ad ed.
 
Nuntiationem autem in re praesenti faciendam meminisse oportebit, id est eo loci, ubi opus fiat, sive quis aedificet sive inchoet aedificare.
 

 
Dig. 39.1.5.3
 

 
 Ulpianus 52 ad ed.
 
Nuntiari autem non utique domino oportet: sufficit enim in re praesenti nuntiari ei, qui in re praesenti fuerit, usque adeo, ut etiam fabris vel opificibus, qui eo loci operantur, opus novum nuntiari possit. et generaliter ei nuntiari opus novum potest, qui in re praesenti fuit domini operisve nomine, neque refert, quis sit iste vel cuius condicionis qui in re praesenti fuit: nam et si servo nuntietur vel mulieri vel puero vel puellae, tenet nuntiatio: sufficit enim in re praesenti operis novi nuntiationem factam sic, ut domino possit renuntiari.
 

 
Dig. 39.1.5.4
 

 
 Ulpianus 52 ad ed.
 
Si quis forte in foro domino opus novum nuntiat, hanc nuntiationem nullius esse momenti exploratissimum est: in re enim praesenti et paene dixerim ipso opere, hoc est in re ipsa, nuntiatio facienda est: quod idcirco receptum est, ut confestim per nuntiationem ab opere discedatur. ceterum si alibi fiat nuntiatio, illud incommodi sequitur, quod, dum venitur ad opus si quid fuerit operis per ignorantiam factum, evenit, ut contra edictum praetoris sit factum.
 

 
Dig. 39.1.5.5
 

 
 Ulpianus 52 ad ed.
 
Si plurium res sit, in qua opus novum fiat et uni nuntietur, recte facta nuntiatio est omnibusque dominis videtur denuntiatum: sed si unus aedificaverit post operis novi nuntiationem, alii, qui non aedificaverint, non tenebuntur: neque enim debet nocere factum alterius ei qui nihil fecit.
 

 
Dig. 39.1.5.6
 

 
 Ulpianus 52 ad ed.
 
Si plurium dominorum rei opus noceat, utrum sufficiet unius ex sociis nuntiatio an vero omnes nuntiare debeant? et est verius unius nuntiationem omnibus non sufficere, sed esse singulis nuntiare necesse, quia et fieri potest, ut nuntiatorum alter habeat, alter non habeat ius prohibendi.
 

 
Dig. 39.1.5.7
 

 
 Ulpianus 52 ad ed.
 
Si quis ipsi praetori velit opus novum nuntiare, debet, ut interim testetur non posse se nuntiare: et si nuntiavit postea, et quod retro aedificatum erit destruendum erit, quasi repetito die nuntiatione facta.
 

 
Dig. 39.1.5.8
 

 
 Ulpianus 52 ad ed.
 
Sed et si in aedes nostras quis immittit aut in loco nostro aedificet, aequum est nos operis novi nuntiatione ius nostrum nobis conservare.
 

 
Dig. 39.1.5.9
 

 
 Ulpianus 52 ad ed.
 
Et belle sextus pedius definiit triplicem esse causam operis novi nuntiationis, aut naturalem aut publicam aut impositiciam: naturalem, cum in nostras aedes quid immittitur aut aedificatur in nostro, publicam causam, quotiens leges aut senatus consulta constitutionesque principum per operis novi nuntiationem tuemur, impositiciam, cum quis postea, quam ius suum deminuit, alterius auxit, hoc est postea, quam servitutem aedibus suis imposuit, contra servitutem fecit.
 

 
Dig. 39.1.5.10
 

 
 Ulpianus 52 ad ed.
 
Meminisse autem oportebit, quotiens quis in nostro aedificare vel in nostrum immittere vel proicere vult, melius esse eum per praetorem vel per manum, id est lapilli ictum prohibere quam operis novi nuntiatione: ceterum operis novi nuntiatione possessorem eum faciemus, cui nuntiaverimus. at si in suo quid faciat, quod nobis noceat, tunc operis novi denuntiatio erit necessaria. et si forte in nostro aliquid facere quis perseverat, aequissimum erit interdicto adversus eum quod vi aut clam aut uti possidetis uti.
 

 
Dig. 39.1.5.11
 

 
 Ulpianus 52 ad ed.
 
Si quis rivos vel cloacas velit reficere vel purgare, operis novi nuntiatio merito prohibetur, cum publicae salutis et securitatis intersit et cloacas et rivos purgari.
 

 
Dig. 39.1.5.12
 

 
 Ulpianus 52 ad ed.
 
Praeterea generaliter praetor cetera quoque opera excepit, quorum mora periculum aliquod allatura est: nam in his quoque contemnendam putavit operis novi nuntiationem. quis enim dubitat multo melius esse omitti operis novi nuntiationem, quam impediri operis necessarii urguentem extructionem? totiens autem haec pars locum habet, quotiens dilatio periculum allatura est.
 

 
Dig. 39.1.5.13
 

 
 Ulpianus 52 ad ed.
 
Proinde si quis, cum opus hoc mora periculum allaturum esset, nuntiaverit opus novum vel si in cloacis vel ripa reficiendis aliquid fieret, dicemus apud iudicem quaeri debere, an talia opera fuerint, ut contemni nuntiatio deberet: nam si apparuerit vel in cloaca rivove eove, cuius mora periculum allatura esset, dicendum est non esse verendum, ne haec nuntiatio noceret.
 

 
Dig. 39.1.5.14
 

 
 Ulpianus 52 ad ed.
 
Qui opus novum nuntiat, iurare debet non calumniae causa opus novum nuntiare. hoc iusiurandum auctore praetore defertur: idcirco non exigitur, ut iuret is ante, qui iusiurandum exigat.
 

 
Dig. 39.1.5.15
 

 
 Ulpianus 52 ad ed.
 
Qui nuntiat, necesse habet demonstrare, in quo loco opus novum nuntiet, scituro eo cui nuntiatum est, ubi possit aedificare, ubi interim abstinendum est. totiens autem demonstratio facienda est, quotiens in partem fit nuntiatio: ceterum si in totum opus fiat, non est necesse demonstrare, sed hoc ipsum dicere.
 

 
Dig. 39.1.5.16
 

 
 Ulpianus 52 ad ed.
 
Si in pluribus locis opus fiat, utrum una nuntiatio sufficiat an vero plures sint necessariae? et ait iulianus libro quadragensimo nono digestorum, quia in re praesenti fit nuntiatio, plures nuntiationes esse necessarias et consequenter plures remissiones.
 

 
Dig. 39.1.5.17
 

 
 Ulpianus 52 ad ed.
 
Si is, cui nuntiatum erit, ex operis novi nuntiatione satisdederit repromiseritve aut per eum non fiet, quo minus boni viri arbitratu satisdet repromittatve, perinde est, ac si operis novi nuntiatio omissa esset. habet autem hoc remedium utilitatem: nam remittit vexationem ad praetorem veniendi et desiderandi, ut missa fieret nuntiatio.
 

 
Dig. 39.1.5.18
 

 
 Ulpianus 52 ad ed.
 
Qui procuratorio nomine nuntiaverit, si non satisdabit eam rem dominum ratam habiturum, nuntiatio omni modo remittitur, etiamsi verus sit procurator.
 

 
Dig. 39.1.5.19
 

 
 Ulpianus 52 ad ed.
 
Qui remissionem absentis nomine desiderat, sive ad privatum sive ad publicum ius ea remissio pertinet, satisdare cogitur: sustinet enim partes defensoris. sed haec satisdatio non pertinet ad ratihabitionem, sed ad operis novi nuntiationem.
 

 
Dig. 39.1.5.20
 

 
 Ulpianus 52 ad ed.
 
Si procurator autem opus novum mihi nuntiaverit et satis acceperit, deinde interdicto adversus eum utar, ne vim mihi faciat, quo minus aedificem, ex interdicto eum oportet iudicatum solvi satisdare, quia partes sustinet defensoris:
 

 
Dig. 39.1.6
 

 
 Iulianus 41 Dig. 
 
Et ideo neque exceptiones procuratoriae opponi ei debent nec satisdare cogendus est ratam rem dominum habiturum.
 

 
Dig. 39.1.7pr.
 

 
 Ulpianus 52 ad ed.
 
Et si satisdationem non dabit, summovendus erit ab executione operis novi, et actiones, quas domini nomine intendit, debent ei denegari.
 

 
Dig. 39.1.7.1
 

 
 Ulpianus 52 ad ed.
 
Et tutor et curator opus novum recte nuntiant.
 

 
Dig. 39.1.8pr.
 

 
 Paulus 48 ad ed.
 
Non solum proximo vicino, sed etiam superiori opus facienti nuntiare opus novum potero: nam et servitutes quaedam intervenientibus mediis locis vel publicis vel privatis esse possunt.
 

 
Dig. 39.1.8.1
 

 
 Paulus 48 ad ed.
 
Qui opus novum nuntiat, si quid operis iam factum erit, in testationem referre debet, ut appareat, quid postea factum sit.
 

 
Dig. 39.1.8.2
 

 
 Paulus 48 ad ed.
 
Si, cum possem te iure prohibere, nuntiavero tibi opus novum, non alias aedificandi ius habebis, quam si satisdederis.
 

 
Dig. 39.1.8.3
 

 
 Paulus 48 ad ed.
 
Quod si nuntiavero tibi, ne quid contra leges in loco publico facias, promittere debebis, quoniam de eo opere alieno iure contendo, non meo, et tamquam alieni iuris petitor repromissione contentus esse debeo.
 

 
Dig. 39.1.8.4
 

 
 Paulus 48 ad ed.
 
Sciendum est facta operis novi nuntatione cui nuntiatum est abstinere oportere, donec caveat vel donec remissio nuntiationis fiat: tunc enim, si ius aedificandi habet, recte aedificabit.
 

 
Dig. 39.1.8.5
 

 
 Paulus 48 ad ed.
 
Sed ut probari possit, quid postea aedificatum sit, modulos sumere debet is qui nuntiat, qui ut sumantur conferanturque, praetor decernere solet.
 

 
Dig. 39.1.8.6
 

 
 Paulus 48 ad ed.
 
Morte eius qui nuntiavit extinguitur nuntiatio, sicut alienatione, quia his modis finitur ius prohibendi.
 

 
Dig. 39.1.8.7
 

 
 Paulus 48 ad ed.
 
Quod si is cui opus novum nuntiatum erat decesserit vel aedes alienaverit, non extinguitur operis novi nuntiatio: idque ex eo apparet, quod in stipulatione, quae ex hac causa interponitur, etiam heredis mentio fit.
 

 
Dig. 39.1.9
 

 
 Gaius ad ed. urb. de o. novi nunt.
 
Creditori, cui pignoris nomine praedium tenetur, permittendum est de iure, id est de servitute, opus novum nuntiare: nam ei vindicatio servitutis datur.
 

 
Dig. 39.1.10
 

 
 Ulpianus 45 ad sab.
 
Operis novi nuntiatio in rem fit, non in personam: et ideo furioso et infanti fieri potest nec tutoris auctoritas in ea nuntiatione exigitur.
 

 
Dig. 39.1.11
 

 
 Paulus 11 ad sab.
 
Cuilibet enim intellegenti, veluti fabro, nuntiatum infantem et furiosum tenet.
 

 
Dig. 39.1.12
 

 
 Paulus 13 ad sab.
 
Ex operis novi nuntiatione si caveatur, tanti stipulatio committitur, quanti iudicatum sit.
 

 
Dig. 39.1.13pr.
 

 
 Iulianus 41 Dig. 
 
Cum procurator opus novum nuntiat et satisdat rem ratam dominum habiturum et remissio in domini personam confertur:
 

 
Dig. 39.1.13.1
 

 
 Iulianus 41 Dig. 
 
Si dominus opus novum nuntiaverit intra diem, quae stipulatione ex operis novi nuntiatione interposita comprehensa esset, committitur stipulatio: si praeterita ea die dominus nuntiaret, non committitur. nam et ipsi domino, cum semel nuntiaverit, non permittitur iterum nuntiare, quamdiu stipulatio ex operis novi nuntiatione teneret.
 

 
Dig. 39.1.13.2
 

 
 Iulianus 41 Dig. 
 
Si in remissione a patre eius, qui opus novum nuntiaverat, procurator interveniat, id agere praetorem oportet, ne falsus procurator absenti noceat, cum sit indignum quolibet interveniente beneficium praetoris amitti.
 

 
Dig. 39.1.14
 

 
 Iulianus 49 Dig. 
 
Qui viam habet, si opus novum nuntiaverit adversus eum, qui in via aedificat, nihil agit: sed servitutem vindicare non prohibetur.
 

 
Dig. 39.1.15
 

 
 Africanus 9 quaest.
 
Si prius, quam aedificatum esset, ageretur ius vicino non esse aedes altius tollere nec res ab eo defenderetur, partes iudicis non alias futuras fuisse ait, quam ut eum, cum quo ageretur, cavere iuberet non prius se aedificaturum, quam ultro egisset ius sibi esse altius tollere. idemque e contrario, si, cum quis agere vellet ius sibi esse invito adversario altius tollere, eo non defendente similiter, inquit, officio iudicis continebitur, ut cavere adversarium iuberet nec opus novum se nuntiaturum nec aedificanti vim facturum. eaque ratione hactenus is, qui rem non defenderet, punietur, ut de iure suo probare necesse haberet: id enim esse petitoris partes sustinere.
 

 
Dig. 39.1.16
 

 
 Ulpianus 13 ad ed.
 
Si opus novum praetor iusserit nuntiari, deinde prohibuit, ex priore nuntiatione agi non potest, quasi adversus edictum eius factum sit.
 

 
Dig. 39.1.17
 

 
 Paulus 57 ad ed.
 
Si procurator opus novum facientem prohibuerit, domino competit quod vi aut clam interdictum.
 

 
Dig. 39.1.18pr.
 

 
 Papinianus 3 quaest.
 
Aedibus communibus si ob opus novum nuntiatio uni fiat, si quidem ex voluntate omnium opus fiat, omnes nuntiatio tenebit, si vero quidam ignorent, in solidum obligabitur, qui contra edictum praetoris fecerit.
 

 
Dig. 39.1.18.1
 

 
 Papinianus 3 quaest.
 
Nec ad rem pertinet, cuius solum sit, in quo opus fiat, sed quis eius soli possessor inveniatur, modo si eius nomine opus fiat.
 

 
Dig. 39.1.19
 

 
 Paulus libro quaest.
 
Sciendum est denegata exsecutione operis novi nihilo minus integras legitimas actiones manere, sicut in his quoque causis manent, in quibus ab initio operis novi denuntiationem praetor denegat.
 

 
Dig. 39.1.20pr.
 

 
 Ulpianus 71 ad ed.
 
Praetor ait: " quem in locum nuntiatum est, ne quid operis novi fieret, qua de re agitur, quod in eo loco, antequam nuntiatio missa fieret aut in ea causa esset, ut remitti deberet, factum est, id restituas".
 

 
Dig. 39.1.20.1
 

 
 Ulpianus 71 ad ed.
 
Interdictum hoc proponitur ex huiusmodi causis, edicto expressum est, ne post operis novi nuntiationem quicquam operis fiat, antequam vel nuntiatio missa fiat vel vice nuntiationis missae satisdatio de opere restituendo fuerit interposita. qui igitur facit, etsi ius faciendi habuit, tamen contra interdictum praetoris facere videtur et ideo hoc destruere cogitur.
 

 
Dig. 39.1.20.2
 

 
 Ulpianus 71 ad ed.
 
Sive autem vacuus locus sit, ubi nuntiatum est, sive aedificatus, aeque hoc interdicto locus erit.
 

 
Dig. 39.1.20.3
 

 
 Ulpianus 71 ad ed.
 
Ait praetor: " quod factum est, restituas". quod factum est, iubet restitui, neque interest, iure factum sit an non: sive iure factum est sive non iure factum est, interdictum locum habebit.
 

 
Dig. 39.1.20.4
 

 
 Ulpianus 71 ad ed.
 
Quidquid autem ante remissionem fit vel illud quod loco remissionis habetur, pro eo habendum est, atque si nullo iure factum esset.
 

 
Dig. 39.1.20.5
 

 
 Ulpianus 71 ad ed.
 
Si quis paratus fuerit satisdare, deinde actor stipulari nolit, in ea causa est, ut remitti debeat: nam cum per actorem fiet, apparet in ea causa esse, ut remitti debeat.
 

 
Dig. 39.1.20.6
 

 
 Ulpianus 71 ad ed.
 
Hoc interdictum perpetuo datur et heredi ceterisque successoribus competit.
 

 
Dig. 39.1.20.7
 

 
 Ulpianus 71 ad ed.
 
Adversus ipsum quoque, qui opus fecit vel factum ratum habuit, interdicto locus erit.
 

 
Dig. 39.1.20.8
 

 
 Ulpianus 71 ad ed.
 
Plane si quaeratur, an in heredem eius, qui opus fecit, interdictum hoc competat, sciendum est labeonem existimasse in id quod ad eum pervenit dumtaxat dari oportere vel si quid dolo malo ipsius factum sit, quo minus perveniret. nonnulli putant in factum esse dandam quam interdictum, quod verum est.
 

 
Dig. 39.1.20.9
 

 
 Ulpianus 71 ad ed.
 
Deinde ait praetor: " quem in locum nuntiatum est, ne quid operis novi fieret, qua de re agitur, si de ea re satisdatum est, quod eius cautum sit aut per te stat, quo minus satisdetur: quo minus illi in eo loco opus facere liceat, vim fieri veto".
 

 
Dig. 39.1.20.10
 

 
 Ulpianus 71 ad ed.
 
Hoc interdictum prohibitorium est, ne quis prohibeat facere volentem eum qui satisdedit: etenim pertinet ad decus urbium aedificia non derelinqui.
 

 
Dig. 39.1.20.11
 

 
 Ulpianus 71 ad ed.
 
Nec quicquam interest, iure quis aedificet an non iure aedificet, cum sit securus is qui opus novum nuntiavit, posteaquam ei cautum est.
 

 
Dig. 39.1.20.12
 

 
 Ulpianus 71 ad ed.
 
Hoc autem interdictum competit ei qui satisdedit: adicitur et illud " aut per te stat, quo minus satisdetur".
 

 
Dig. 39.1.20.13
 

 
 Ulpianus 71 ad ed.
 
Proinde si satisdatum non est, sed repromissum, interdicto huic locus non erit: neque enim permittendum fuit in publico aedificare, priusquam appareat, quo iure quis aedificet.
 

 
Dig. 39.1.20.14
 

 
 Ulpianus 71 ad ed.
 
Et si satisdatum sit, cautum tamen non perseveret, interdictum cessat.
 

 
Dig. 39.1.20.15
 

 
 Ulpianus 71 ad ed.
 
Si aliquando stetit per nuntiatorem, quo minus satisdetur, nunc non stat, interdictum cessat.
 

 
Dig. 39.1.20.16
 

 
 Ulpianus 71 ad ed.
 
Hoc interdictum etiam post annum et heredi ceterisque successoribus competit.
 

 
Dig. 39.1.21pr.
 

 
 Ulpianus 80 ad ed.
 
Stipulatio de operis novi nuntiatione interponi solet, quotiens vicinus dicit ius sibi esse prohibere vicinum opus novum invito se facere.
 

 
Dig. 39.1.21.1
 

 
 Ulpianus 80 ad ed.
 
Si quis autem vult post opus novum nuntiatum impune aedificare, offerre debet satis nuntiatori: quod si fecerit, utrique consultum est tam ei qui nuntiavit, quoniam cautum habet de opere restituendo, quam ei cui nuntiatum est, quia molitio eius non impeditur: antequam enim caveat quidquid aedificaverit, interdicto restitutorio destruere compellitur.
 

 
Dig. 39.1.21.2
 

 
 Ulpianus 80 ad ed.
 
Habet autem ista stipulatio condicionem, ut ita demum committatur, si iudicatum fuerit sive ante rem iudicatam causa quae acciderit neque res defendatur: et de dolo malo subicitur clausula.
 

 
Dig. 39.1.21.3
 

 
 Ulpianus 80 ad ed.
 
Opus autem factum accipimus non, si unum vel alterum cementum fuit impositum, sed si proponatur instar quoddam operis et quasi facies quaedam facta operis.
 

 
Dig. 39.1.21.4
 

 
 Ulpianus 80 ad ed.
 
Sive autem res iudicetur sive res non defendatur, stipulatio in id committitur, ut res viri boni arbitratu restituatur: quod si ita restitutum non erit, quanti ea res erit, tantam pecuniam dabit, si hoc petitori placuerit.
 

 
Dig. 39.1.21.5
 

 
 Ulpianus 80 ad ed.
 
Quaesitum est, si plures domini aedificent, an omnes cavere debeant. et ait labeo unum cavere debere, quia restitutio operis fieri pro parte non possit.
 

 
Dig. 39.1.21.6
 

 
 Ulpianus 80 ad ed.
 
Idem ait et si plures nuntient, curandum esse, ut uni caveatur, si inter eos conveniat: plane si non conveniat, et singulis erit cavendum.
 

 
Dig. 39.1.21.7
 

 
 Ulpianus 80 ad ed.
 
Idem dicit adiciendum esse in stipulatione, ut tantum praestetur, quanti uniuscuiusque intersit, si hoc maluerint: ceterum si ita fuerit, inquit, cautum " quanti ea res erit", dubitabitur, utrum ad totius corporis aestimationem haec verba referuntur an vero ad quod eius interest qui stipulatur. ego puto et si sic fuerit uni cautum " quanti ea res erit", defendi posse stipulationem sufficere: ad operis enim quantitatem ea refertur.
 

 
Dig. 39.1.22
 

 
 Marcellus 15 Dig. 
 
Cui opus novum nuntiatum est, ante remissam nuntiationem opere facto decessit: debet heres eius patientiam destruendi operis adversario praestare: nam et in restituendo huiusmodi opere eius, qui contra edictum fecit, poena versatur, porro autem in poenam heres non succedit.
 

 
Dig. 39.1.23
 

 
 Iavolenus 7 epist.
 
Is, cui opus novum nuntiatum erat, vendidit praedium: emptor aedificavit: emptorem an venditorem teneri putas, quod adversus edictum factum sit? respondit: cum operis novi nuntiatio facta est, si quid aedificatum est, emptor, id est dominus praediorum tenetur, quia nuntiatio operis non personae fit et is demum obligatus est, qui eum locum possidet, in quem opus novum nuntiatum est.
 

 

 
 Dig. 39.2.0. De damno infecto et de suggrundis et proiectionibus. 
 

 
Dig. 39.2.1
 

 
 Ulpianus 1 ad ed.
 
Cum res damni infecti celeritatem desiderat et periculosa dilatio praetori videtur, si ex hac causa sibi iurisdictionem reservaret, magistratibus municipalibus delegandum hoc recte putavit.
 

 
Dig. 39.2.2
 

 
 Gaius 28 ad ed. provinc.
 
Damnum infectum est damnum nondum factum, quod futurum veremur.
 

 
Dig. 39.2.3
 

 
 Paulus 47 ad ed.
 
Damnum et damnatio ab ademptione et quasi deminutione patrimonii dicta sunt.
 

 
Dig. 39.2.4pr.
 

 
 Ulpianus 1 ad ed.
 
Dies cautioni praestitutus si finietur, praetoris vel praesidis officium erit ex causa vel reum notare vel protelare eum et, si hoc localem exigit inquisitionem, ad magistratus municipales hoc remittere.
 

 
Dig. 39.2.4.1
 

 
 Ulpianus 1 ad ed.
 
Si intra diem a praetore constituendum non caveatur, in possessionem eius rei mittendus est. " eius rei" sic accipe, sive tota res sit sive pars sit rei.
 

 
Dig. 39.2.4.2
 

 
 Ulpianus 1 ad ed.
 
An tamen is, qui non admittit, etiam pignoribus a magistratibus coerceatur? non puto, sed in factum actione tenebitur: nam et si a praetore missus non admittatur, eadem actione utendum est.
 

 
Dig. 39.2.4.3
 

 
 Ulpianus 1 ad ed.
 
Duas ergo res magistratibus municipalibus praetor vel praeses iniunxit, cautionem et possessionem, cetera suae iurisdictioni reservavit.
 

 
Dig. 39.2.4.4
 

 
 Ulpianus 1 ad ed.
 
Si forte duretur non caveri, ut possidere liceat ( quod causa cognita fieri solet) non duumviros, sed praetorem vel praesidem permissuros: item ut ex causa decedatur de possessione.
 

 
Dig. 39.2.4.5
 

 
 Ulpianus 1 ad ed.
 
Praetor ait: " dum ei, qui aberit, prius domum denuntiari iubeam". abesse autem videtur et qui in iure non est: quod et pomponius probat: verecunde autem praetorem denuntiari iubere, non extrahi de domo sua. sed " domum, in quam degit denuntiari" sic accipere debemus, ut et si in aliena domo habitet, ibi ei denuntietur. quod si nec habitationem habeat, ad ipsum praedium erit denuntiandum vel procuratori eius vel certe inquilinis.
 

 
Dig. 39.2.4.6
 

 
 Ulpianus 1 ad ed.
 
Totiens autem praetorem exigere denuntiationem intellegendum est, si sit cui denuntietur: ceterum si non sit, veluti quod hereditaria insula est nec dum hereditas adita, vel si heres non exstet nec inhabitetur, cessat haec pars edicti. est tamen tutius libellum ad ipsas aedes proponere: fieri enim potest, ut ita monitus defensor existat.
 

 
Dig. 39.2.4.7
 

 
 Ulpianus 1 ad ed.
 
In eum, qui quid eorum quae supra scripta sunt non curaverit, quanti ea res est, cuius damni infecti nomine cautum non erit, iudicium datur: quod non ad quantitatem refertur, sed ad id quod interest, et ad utilitatem venit, non ad poenam.
 

 
Dig. 39.2.4.8
 

 
 Ulpianus 1 ad ed.
 
Hoc autem iudicium certam condicionem habet, si postulatum est: ceterum qui non postulavit, experiri non potest. postulare autem proprie hoc dicimus pro tribunali petere, non alibi.
 

 
Dig. 39.2.4.9
 

 
 Ulpianus 1 ad ed.
 
Si tam vicinum urbi municipium sit, ut magistratu se non interponente potuerit praetor vel praeses adiri, potest dici cessare hanc actionem adversus magistratus, quasi nihil intersit, cum in tua potestate fuerit a praetore vel praeside desiderare in possessionem mitti.
 

 
Dig. 39.2.4.10
 

 
 Ulpianus 1 ad ed.
 
Haec autem actio cum rei habeat persecutionem, et heredi et in heredem et perpetuo dabitur.
 

 
Dig. 39.2.5pr.
 

 
 Paulus 1 ad ed.
 
Praetoris officium est, ut missus in possessionem etiam eam per longi temporis spatium in suum dominium capere possit.
 

 
Dig. 39.2.5.1
 

 
 Paulus 1 ad ed.
 
Si plures sint domini, qui cavere debent, et aliquis non caveat, in portionem eius mittetur. et contra si aliquot sint, qui caveri sibi desiderant, et alius pretiosiores, alius viliores habeat aedes, sive unius domus plures habeant dispares partes: tamen non magnitudine dominii quisque, sed aequaliter mittentur omnes in possessionem.
 

 
Dig. 39.2.5.2
 

 
 Paulus 1 ad ed.
 
Si et dominus proprietatis et fructuarius desideret sibi caveri damni infecti, uterque audiendus est: nec enim iniuriam sentiet promissor, non plus cuique praestaturus, quam quod eius intersit.
 

 
Dig. 39.2.6
 

 
 Gaius 1 ad ed. provinc.
 
Evenit, ut nonnumquam damno dato nulla nobis competat actio non interposita antea cautione, veluti si vicini aedes ruinosae in meas aedes ceciderint: adeo ut plerisque placuerit nec cogi quidem eum posse, ut rudera tollat, si modo omnia quae iaceant pro derelicto habeat.
 

 
Dig. 39.2.7pr.
 

 
 Ulpianus 53 ad ed.
 
Praetor ait: " damni infecti suo nomine promitti, alieno satisdari iubebo ei, qui iuraverit non calumniae causa id se postulare eumve cuius nomine aget postulaturum fuisse, in eam diem, quam causa cognita statuero. si controversia erit, dominus sit nec ne qui cavebit, sub exceptione satisdari iubebo. de eo opere, quod in flumine publico ripave eius fiet, in annos decem satisdari iubebo. eum, cui ita non cavebitur, in possessionem eius rei, cuius nomine ut caveatur postulabitur, ire et, cum iusta causa esse videbitur, etiam possidere iubebo. in eum, qui neque caverit neque in possessione esse neque possidere passus erit, iudicium dabo, ut tantum praestet, quantum praestare eum oporteret, si de ea re ex decreto meo eiusve, cuius de ea re iurisdictio fuit quae mea est, cautum fuisset. eius rei nomine, in cuius possessionem misero, si ab eo, qui in possessione erit, damni infecti nomine satisdabitur, eum, cui non satisdabitur, simul in possessione esse iubebo".
 

 
Dig. 39.2.7.1
 

 
 Ulpianus 53 ad ed.
 
Hoc edictum prospicit damno nondum facto, cum ceterae actiones ad damna, quae contigerunt, sarcienda pertineant, ut in legis aquiliae actione et aliis. de damno vero facto nihil edicto cavetur: cum enim animalia, quae noxam commiserunt, non ultra nos solent onerare, quam ut noxae ea dedamus, multo magis ea, quae anima carent, ultra nos non deberent onerare, praesertim cum res quidem animales, quae damnum dederint, ipsae extent, aedes autem, si ruina sua damnum dederunt, desierint extare.
 

 
Dig. 39.2.7.2
 

 
 Ulpianus 53 ad ed.
 
Unde quaeritur, si ante, quam caveretur, aedes deciderunt neque dominus rudera velit egerere eaque derelinquat, an sit aliqua adversus eum actio. et iulianus consultus, si prius, quam damni infecti stipulatio interponeretur, aedes vitiosae corruissent, quid facere deberet is, in cuius aedes rudera decidissent, ut damnum sarciretur, respondit, si dominus aedium, quae ruerunt, vellet tollere, non aliter permittendum, quam ut omnia, id est et quae inutilia essent, auferret, nec solum de futuro, sed et de praeterito damno cavere eum debere: quod si dominus aedium, quae deciderunt, nihil facit, interdictum reddendum ei, in cuius aedes rudera decidissent, per quod vicinus compelletur aut tollere aut totas aedes pro derelicto habere.
 

 
Dig. 39.2.8
 

 
 Gaius ad ed. pu. de damno inf.
 
Quod forte tunc recte dicetur, cum non ipsius neglegentia, sed propter aliquod impedimentum sibi non prospexit.
 

 
Dig. 39.2.9pr.
 

 
 Ulpianus 53 ad ed.
 
Hoc amplius iulianus posse dici compellendum eum, ut etiam de praeterito damno caveret: quod enim re integra custoditur, hoc non inique etiam post ruinam aedium praestabitur. integra autem re unusquisque cogitur aut de damno infecto cavere, aut aedibus carere quas non defendit. denique, inquit, si quis propter angustias temporis aut quia rei publicae causa aberat non potuerit damni infecti stipulari, non inique praetorem curaturum, ut dominus vitiosarum aedium aut damnum sarciat aut aedibus careat. sententiam iuliani utilitas comprobat.
 

 
Dig. 39.2.9.1
 

 
 Ulpianus 53 ad ed.
 
De his autem, quae vi fluminis importata sunt, an interdictum dari possit, quaeritur. trebatius refert, cum tiberis abundasset et res multas multorum in aliena aedificia detulisset, interdictum a praetore datum, ne vis fieret dominis, quo minus sua tollerent auferrent, si modo damni infecti repromitterent.
 

 
Dig. 39.2.9.2
 

 
 Ulpianus 53 ad ed.
 
Alfenus quoque scribit, si ex fundo tuo crusta lapsa sit in meum fundum eamque petas, dandum in te iudicium de damno iam facto, idque labeo probat: nam arbitrio iudicis, apud quem res prolapsae petentur, damnum, quod ante sensi, non contineri, nec aliter dandam actionem, quam ut omnia tollantur, quae sunt prolapsa. ita demum autem crustam vindicari posse idem alfenus ait, si non coaluerit nec unitatem cum terra mea fecerit. nec arbor potest vindicari a te, quae translata in agrum meum cum terra mea coaluit. sed nec ego potero tecum agere ius tibi non esse ita crustam habere, si iam cum terra mea coaluit, quia mea facta est.
 

 
Dig. 39.2.9.3
 

 
 Ulpianus 53 ad ed.
 
Neratius autem scribit, si ratis in agrum meum vi fluminis delata sit, non aliter tibi potestatem tollendi faciendam, quam si de praeterito quoque damno mihi cavisses.
 

 
Dig. 39.2.9.4
 

 
 Ulpianus 53 ad ed.
 
Quaesitum est, si solum sit alterius, superficies alterius, superficiarius utrum repromittere damni infecti an satisdare debeat. et iulianus scribit, quotiens superficiaria insula vitiosa est, dominum et de soli et de aedificii vitio repromittere aut eum, ad quem superficies pertinet, de utroque satisdare: quod si uterque cesset, vicinum in possessionem mittendum.
 

 
Dig. 39.2.9.5
 

 
 Ulpianus 53 ad ed.
 
Celsus certe scribit, si aedium tuarum usus fructus titiae est, damni infecti aut dominum repromittere aut titiam satisdare debere. quod si in possessionem missus fuerit is, cui damni infecti cavendum fuit, titiam uti frui prohibebit. idem ait eum quoque fructuarium, qui non reficit, a domino uti frui prohibendum: ergo et si de damno infecto non cavet dominusque compulsus est repromittere, prohiberi debet frui.
 

 
Dig. 39.2.10
 

 
 Paulus 48 ad ed.
 
Quamvis alienus usus fructus sit, dominum promittere oportere cassius ait. nisi proprietarius in totum repromittat vel fructuarius satisdat, mitti oportet in possessionem eum, cui non caveatur. sed nisi proprietario repromittenti fructuarius caveat, denegandam ei fructus petitionem iulianus scribit. sed si fructuarius de soli vitio quid praestiterit, ius domini ad eum transferri oportet.
 

 
Dig. 39.2.11
 

 
 Ulpianus 53 ad ed.
 
Quid de creditore dicemus, qui pignus accepit? utrum repromittere, quia suum ius tuetur, an satisdare, quia dominus non est, debebit? quae species est in contrario latere apud Marcellum agitata, an creditori pigneraticio damni infecti caveri debeat. et ait Marcellus inutiliter ei caveri: idemque etiam de eo cavendum qui non a domino emit: nam nec in huius persona committi stipulationem. aequissimum tamen puto huic prospiciendum, id est creditori, per stipulationem.
 

 
Dig. 39.2.12
 

 
 Paulus 48 ad ed.
 
His qui pignori rem acceperunt potior est is, cui damni infecti non cavetur, si possidere et per longum tempus rem capere ei permissum fuerit.
 

 
Dig. 39.2.13pr.
 

 
 Ulpianus 53 ad ed.
 
Qui bona fide a non domino emit, videndum est, numquid repromittat, non etiam satisdet. quod quibusdam videtur: habet autem rationem, ut magis repromittat quam satisdet: suo enim nomine id facit.
 

 
Dig. 39.2.13.1
 

 
 Ulpianus 53 ad ed.
 
Sive corporis dominus sive is qui ius habet ( ut puta servitutem) de damno infecto caveat, puto eum repromittere debere, non satisdare, quia suo nomine id facit, non alieno.
 

 
Dig. 39.2.13.2
 

 
 Ulpianus 53 ad ed.
 
Cum inter aedes meas et tuas sint aliae aedes non vitiosae, videndum est, utrum tu solus mihi cavere debeas an vero et is, cuius aedes vitiosae non sunt, an ille solus, an ambo. et magis est, ut ambo cavere debeant, quia fieri potest, ut aedes vitiosae in aedes non vitiosas incidentes damnum mihi dent. quamvis possit quis dicere non vitio incolumium aedium hoc factum, si aliae in eas incidentes damni causam praebuerunt: sed cum prospicere sibi potuerit damni infecti cautionem, non prospexerit, merito convenietur.
 

 
Dig. 39.2.13.3
 

 
 Ulpianus 53 ad ed.
 
Qui damni infecti caveri sibi postulat, prius de calumnia iurare debet: quisquis igitur iuraverit de calumnia, admittitur ad stipulationem, et non inquiretur, utrum intersit eius an non, vicinas aedes habeat an non habeat. totum tamen hoc iurisdictioni praetoriae subiciendum, cui cavendum sit, cui non.
 

 
Dig. 39.2.13.4
 

 
 Ulpianus 53 ad ed.
 
Ceterum neque ei qui in meo deambulet neque ei qui in meo lavet vel in mea taberna devertat, caveri debet.
 

 
Dig. 39.2.13.5
 

 
 Ulpianus 53 ad ed.
 
Vicinis plane inquilinisque eorum et inquilinorum uxoribus cavendum esse ait labeo, item his qui cum his morentur.
 

 
Dig. 39.2.13.6
 

 
 Ulpianus 53 ad ed.
 
De illo quaeritur, an inquilinis suis dominus aedium cavere possit. et sabinus ait inquilinis non esse cavendum: aut enim ab initio vitiosas aedes conduxerunt et habent quod sibi imputent, aut in vitium aedes inciderunt et possunt ex conducto experiri: quae sententia verior est.
 

 
Dig. 39.2.13.7
 

 
 Ulpianus 53 ad ed.
 
Si quis iuxta monumentum aedificaverit vel iuxta aedificium suum monumentum fieri passus sit, de damno infecto ei postea cavendum non erit, quia rem illicitam admisit: alias autem si monumento aedificium noceat, in quo nihil sit, quod imputari possit ei, ad quem ius monumenti pertinet, cavendum est ei, ad quem ius monumenti pertinet.
 

 
Dig. 39.2.13.8
 

 
 Ulpianus 53 ad ed.
 
Superficiarium et fructuarium damni infecti utiliter stipulari hodie constat.
 

 
Dig. 39.2.13.9
 

 
 Ulpianus 53 ad ed.
 
Sed ei, qui bona fide a non domino emit, damni infecti stipulationem non competere Marcellus ait.
 

 
Dig. 39.2.13.10
 

 
 Ulpianus 53 ad ed.
 
Si quis opus novum nuntiaverit, an nihilo minus damni infecti ei caveri debeat, iulianus tractat. et magis probat caveri oportere: nam et ei, qui egerit ius adversario non esse altius tollere aedificium, caveri debere. item eum, adversus quem interdictum quod vi aut clam competit, cavere debere iulianus ait, quia non est cautum neque de vitio aedium neque de damno operis.
 

 
Dig. 39.2.13.11
 

 
 Ulpianus 53 ad ed.
 
Si quis, quia sibi non cavebatur, in possessionem aedium missus fuerit, deinde is cuius aedes fuerunt, cum praeterea alias aedes haberet, desideret ab eo, qui in possessionem missus est, ut sibi damni infecti harum aedium nomine, quarum in possessionem missus est, caveret, an sit audiendus, videamus. et iulianus scribit: is qui vitiosis aedibus cesserit, si integras retinuerit, numquid improbe ab eo, qui vitiosas aedes coepit possidere, cautionem exigit, cum ideo possessionem amiserit, quia ipse damni infecti satis non dederat? et sane parum probe postulat ab eo caveri sibi earum aedium nomine, quarum ipse cavere supersedit: quae sententia vera est.
 

 
Dig. 39.2.13.12
 

 
 Ulpianus 53 ad ed.
 
Si quis stipulaturus iuraverit nec fuerit stipulatus, an postea ei stipulari volenti iurandum sit, videamus. et puto iterum iurandum, quia possit fieri, ut aut tunc aut modo calumnietur.
 

 
Dig. 39.2.13.13
 

 
 Ulpianus 53 ad ed.
 
Si alieno nomine caveri mihi damni infecti postulem iurare debeo non calumniae causa id eum, cuius nomine cautum postulo, fuisse postulaturum.
 

 
Dig. 39.2.13.14
 

 
 Ulpianus 53 ad ed.
 
Sed si eius nomine postulem, qui, si ipse postularet, iurare non compelleretur, veluti patronus vel parens, dicendum est locum iuriiurando non esse: de quo enim ille non iuraret, nec qui vice eius postulat in hac stipulatione debet iurare.
 

 
Dig. 39.2.13.15
 

 
 Ulpianus 53 ad ed.
 
Huic stipulationi debet dies esse insertus, intra quem si quid damni contigerit, cautio locum habet: neque enim in infinitum obligatus esse debet stipulatione. ipse igitur praetor diem dabit stipulationi, aestimatione habita ex causa et ex qualitate eius damni, quod contingere speratur.
 

 
Dig. 39.2.14
 

 
 Paulus 48 ad ed.
 
In causae cognitione etiam longinquitas soli et operis magnitudo spectanda est.
 

 
Dig. 39.2.15pr.
 

 
 Ulpianus 53 ad ed.
 
Si finita sit dies statuta in cautione, iterum arbitratu praetoris ex integro erit cavendum.
 

 
Dig. 39.2.15.1
 

 
 Ulpianus 53 ad ed.
 
Si vero sine adiectione diei stipulatio fuerit interposita, si quidem ex conventione, quandoque fuerit commissa, ex stipulatu agitur, si vero per errorem, magis est illud dicendum finito die, in quem alioquin caveri solet, desiderandum esse a praetore, ut liberetur.
 

 
Dig. 39.2.15.2
 

 
 Ulpianus 53 ad ed.
 
Deinde ait praetor: " de eo opere, quod in flumine publico ripave eius fiet, in annos decem satisdari iubebo". hic exigitur satisdatio et tempus stipulationi praestituit idcirco, quia in publico fit: cum autem in alieno fiat, satisdationem praetor iniungit.
 

 
Dig. 39.2.15.3
 

 
 Ulpianus 53 ad ed.
 
Notandum, quod non etiam de loci vitio, sed de operis tantum cavetur, quamvis, si in privato fiat, et de loci et de operis vitio caveatur: sed cum locus publicus sit, non erat necesse ibidem opus facienti de alio vitio quam operis satisdare damni infecti.
 

 
Dig. 39.2.15.4
 

 
 Ulpianus 53 ad ed.
 
Si quid igitur damni intra decem annos acciderit, id stipulatione continetur.
 

 
Dig. 39.2.15.5
 

 
 Ulpianus 53 ad ed.
 
Et quod ait praetor " de eo opere", sic accipe de eo damno, quod ex opere fiet.
 

 
Dig. 39.2.15.6
 

 
 Ulpianus 53 ad ed.
 
Si quid in via publica fiat, quia in alieno fit, satisdandum est.
 

 
Dig. 39.2.15.7
 

 
 Ulpianus 53 ad ed.
 
Sed praetor causa cognita tempus pro condicione operis determinabit.
 

 
Dig. 39.2.15.8
 

 
 Ulpianus 53 ad ed.
 
Sive autem quis muniat viam sive quid aliud in via publica faciat, debebit cautio locum habere, ne per hoc damno privati contingantur.
 

 
Dig. 39.2.15.9
 

 
 Ulpianus 53 ad ed.
 
De ceteris locis publicis nihil specialiter cavetur, verum ex generali sermone, quasi in alieno fiat, satisdari debebit damni infecti.
 

 
Dig. 39.2.15.10
 

 
 Ulpianus 53 ad ed.
 
Si publicus locus publice reficiatur, rectissime labeo scribit, eoque iure utimur, de damno infecto non esse cavendum, si quid vitio loci aut operis fiat: certe legem dandam operis talem, ne quid noceat vicinis damnive detur.
 

 
Dig. 39.2.15.11
 

 
 Ulpianus 53 ad ed.
 
Ex hoc edicto si non caveatur, mittitur in possessionem a praetore in eam partem, quae ruinosa esse videtur.
 

 
Dig. 39.2.15.12
 

 
 Ulpianus 53 ad ed.
 
An vero in totas aedes missio locum habeat, videamus. et extat sabini sententia in totas aedes mittendum: alioquin si ex superficie, inquit, damnum timeatur, non habebit res exitum, nec profuturum in possessionem eius rei mitti, quam quis possidere non possit aut ei non expediat: et verior est sabini sententia.
 

 
Dig. 39.2.15.13
 

 
 Ulpianus 53 ad ed.
 
Sed si in plures partes divisa domus sit, utrum in partem an in totam domum possidendam mitti quis debeat, videamus. si tam ampla domus sit, ut et spatia inter vitiosam partem intercedant et eam quae vitium non facit, dicendum in eam solam partem mitti: si vero unita sit contextu aedificiorum, in totam. itaque et in spatiosis domibus melius dicetur in eam partem domus mittendum, quae vitiosae parti unita est. ceterum si modica portiuncula aedium amplissimarum vitium faceret, quale erat dicere totas aedes iubendum possidere eum, cui damni infecti non caveretur, cum sint amplissimae?
 

 
Dig. 39.2.15.14
 

 
 Ulpianus 53 ad ed.
 
Item quid dicemus, si insula adiacens domui vitium faciat, utrum in insulae possessionem an vero in totius domus possessionem mittendum sit? et magis est, ut non in domus possessionem, sed in insulae mittatur.
 

 
Dig. 39.2.15.15
 

 
 Ulpianus 53 ad ed.
 
Si plures sunt, qui postulent ut caveatur, omnes mitti in possessionem solent. idemque labeo probat et si prius quis in possessionem missus sit et alius mitti desideret: nam non spectabimus ordinem, sed habebunt ambo possessionem. quod si iam prior possidere iussus sit et alius damni infecti caveri desideret, tunc nisi cavetur, mittetur in possessionem posterior.
 

 
Dig. 39.2.15.16
 

 
 Ulpianus 53 ad ed.
 
Iulianus scribit eum, qui in possessionem damni infecti nomine mittitur, non prius incipere per longum tempus dominium capere, quam secundo decreto a praetore dominus constituatur.
 

 
Dig. 39.2.15.17
 

 
 Ulpianus 53 ad ed.
 
Si ante hoc decretum alius quoque in possessionem missus fuerit, aequaliter ambo aedium fiunt domini, scilicet cum iussi fuerint possidere. si vero iam constituto domino eo, qui primus in possessionem missus est, titius damni infecti sibi caveri desiderabit, cessante primo cavere solus titius erit in possessione.
 

 
Dig. 39.2.15.18
 

 
 Ulpianus 53 ad ed.
 
Cum autem plures mittuntur in possessionem, aequaliter mittuntur, non pro rata damni, quod unumquemque contingeret, et merito: nam et cum unus mittitur, non pro portione damni mittitur, sed in totum: cum igitur plures mittuntur, aequaliter omnes quasi in totum missi concursu partes habebunt.
 

 
Dig. 39.2.15.19
 

 
 Ulpianus 53 ad ed.
 
Sed si quis eorum missus in possessionem sumptum fecerit, deinde iubeatur possidere, an sumptum consequi possit is qui fecit et quo iudicio? et placet communi dividundo iudicio consequi eum posse.
 

 
Dig. 39.2.15.20
 

 
 Ulpianus 53 ad ed.
 
Si quis autem in possessionem missus, nondum possidere iussus sit, an dominus decedere possessione debeat, videamus. et ait labeo non decedere, sicuti nec cum creditores vel legatarii mittuntur: idque est verius.
 

 
Dig. 39.2.15.21
 

 
 Ulpianus 53 ad ed.
 
Non autem statim ubi misit praetor in possessionem, etiam possidere iubet, sed tunc demum, cum iusta causa videbitur ( ergo intervallum aliquod debebit intercedere), quod aut pro derelicto aedes longo silentio dominus videatur habuisse aut emisso in possessionem et aliquamdiu immorato nemo caveat.
 

 
Dig. 39.2.15.22
 

 
 Ulpianus 53 ad ed.
 
Si forte dominus rei publicae causa abest aut ex alia iusta causa aut in ea sit aetate cui subveniri solet, probandum est non debere praetorem festinare ad decernendum, ut iubeat possidere. sed etsi decreverit, nemo dubitat in integrum restitutionem indulturum.
 

 
Dig. 39.2.15.23
 

 
 Ulpianus 53 ad ed.
 
Ubi autem quis possidere iussus est, dominus deiciendus erit possessione.
 

 
Dig. 39.2.15.24
 

 
 Ulpianus 53 ad ed.
 
Si qua sint iura debita his, qui potuerunt de damno infecto satisdare, deneganda erit eorum persecutio adversus eum, qui in possessionem missus est: et ita labeo probat.
 

 
Dig. 39.2.15.25
 

 
 Ulpianus 53 ad ed.
 
Item quaeritur in pigneraticio creditore, an pignoris persecutio denegetur adversus eum, qui iussus sit possidere. et magis est, ut, si neque debitor repromisit neque creditor satisdedit, pignoris persecutio denegetur. quod et in fructuario recte celsus scribit.
 

 
Dig. 39.2.15.26
 

 
 Ulpianus 53 ad ed.
 
Si de vectigalibus aedibus non caveatur, mittendum in possessionem dicemus nec iubendum possidere ( nec enim dominium capere possidendo potest), sed decernendum, ut eodem iure esset, quo foret is qui non caverat: post quod decretum vectigali actione uti poterit.
 

 
Dig. 39.2.15.27
 

 
 Ulpianus 53 ad ed.
 
Sed in vectigali praedio si municipes non caverint, dicendum est dominium per longum tempus adquiri.
 

 
Dig. 39.2.15.28
 

 
 Ulpianus 53 ad ed.
 
Eleganter quaeritur, si, dum praetor de danda stipulatione deliberat, damnum contigerit, an sarciri possit. et missio quidem cessabit: praetor tamen decernere debet, quidquid damni contigerit, ut de eo quoque caveatur, aut, si putat, quod utiliter actionem daturus sit, decernat.
 

 
Dig. 39.2.15.29
 

 
 Ulpianus 53 ad ed.
 
Si pupillus tutorem non habeat, quo auctore damni infecti promittat, quasi non defendatur, missio in possessionem locum habebit.
 

 
Dig. 39.2.15.30
 

 
 Ulpianus 53 ad ed.
 
Si quis damni infecti in possessionem missus sit, fulcire eum et reficere insulam debere sunt qui putent eamque culpam praestare exemplo eius, qui pignori accepit. sed alio iure utimur: cum enim ob hoc tantum missus sit, ut vice cautionis in possessione sit, nihil ei imputari, si non refecerit.
 

 
Dig. 39.2.15.31
 

 
 Ulpianus 53 ad ed.
 
Item videamus, si ei cautio offeratur, posteaquam missus est, an non prius decedere debeat, quam si ei caveatur etiam de eo damno, quod contigit, posteaquam missus est in possessionem? quod quidem magis probatur: repetita igitur die promittendum erit. hoc amplius de impensis quoque, si quas fecerit, erit ei cavendum.
 

 
Dig. 39.2.15.32
 

 
 Ulpianus 53 ad ed.
 
Illud quaeritur, ex quo tempore damni ratio habeatur, utrum ex quo in possessionem ventum est an vero ex quo praetor decrevit, ut eatur in possessionem. labeo, ex quo decretum est: sabinus, ex quo ventum est in possessionem: ego puto causa cognita modo hanc modo illam sententiam probandam. plerumque enim subvenitur etiam ei, qui missus in possessionem aliqua ex causa aut non venit aut tardius venit in possessionem.
 

 
Dig. 39.2.15.33
 

 
 Ulpianus 53 ad ed.
 
Posteaquam autem quis possidere iure dominii a praetore iussus est, nequaquam locus erit cautionis oblationi: et ita labeo: ceterum nullus, inquit, finis rei invenietur: et est hoc verissimum seposito eo, quod quibusdam vel aetate vel qua alia iusta causa subvenitur.
 

 
Dig. 39.2.15.34
 

 
 Ulpianus 53 ad ed.
 
Si iam ruerunt aedes, an in possessionem ruinae vel areae mittendus sit nihilo minus is, cui cautum non est, videamus. et magis est, ut mitti debeat, et ita labeo: sed adicit, si, posteaquam decreverit praetor eum in possessionem mittendum, tunc aedes deciderint: et puto labeonis sententiam veram. proinde et si refecit aliquid, erit probandum non prius eum discessurum, quam si ei sarciatur et de praeterito caveatur. potest autem et in factum actione reciperare hoc quod impendit, sed non amplius, quam quod boni viri arbitratu factum sit: idem est et si alius iussu rogatuve meo eorum quid sine dolo malo fecerit et eo nomine condemnatus sim aut dederim sine dolo malo.
 

 
Dig. 39.2.15.35
 

 
 Ulpianus 53 ad ed.
 
Si quis metu ruinae decesserit possessione, si quidem, cum adiuvare rem non posset, id fecit, labeo scribit integrum ius eum habere, perinde ac si in possessione perseverasset: quod si, cum posset succurrere, maluit relinquere, amisisse eum praetoris beneficium neque, si postea succurri sibi velit, audiendum eum. cassius autem ait, si metu ruinae recesserit, non hoc animo, ut aedificia derelinqueret, restituendum in possessionem: eum tamen, qui missus in possessionem non accesserit, si aedificia ruerint, beneficium praetoris amisisse scribit. hoc ita accipiendum erit, si venire in possessionem neglexit, non si dum venit ruerunt.
 

 
Dig. 39.2.15.36
 

 
 Ulpianus 53 ad ed.
 
Si quis ex hoc edicto a praetore in possessionem missus non est admissus, in factum actione uti poterit, ut tantum praestetur ei, quantum praestari ei oporteret, si de ea re cautum fuisset: extenditur enim actio in id tempus, quo damnum committitur.
 

 
Dig. 39.2.16
 

 
 Paulus 48 ad ed.
 
Antequam damnum detur, impunitum est factum eius, qui neque promisit neque admisit in possessionem, si tamen ante damnum datum vel cavit vel possessione cessit.
 

 
Dig. 39.2.17pr.
 

 
 Ulpianus 53 ad ed.
 
Si quis missum in possessionem, cum esset in aliena potestate, non admiserit, plerique putant noxalem actionem eo nomine competere.
 

 
Dig. 39.2.17.1
 

 
 Ulpianus 53 ad ed.
 
Quid deinde, si procurator prohibuerit, utrum in ipsum an in dominum dabimus? sed verius est in ipsum dandam.
 

 
Dig. 39.2.17.2
 

 
 Ulpianus 53 ad ed.
 
Sed et in actore municipum tutore ceterisque, qui pro aliis interveniunt, idem erit dicendum.
 

 
Dig. 39.2.17.3
 

 
 Ulpianus 53 ad ed.
 
Actio ista, quae in factum est, perpetuo dabitur, et heredi et in heredem ceterasque itemque ceteris personis.
 

 
Dig. 39.2.17.4
 

 
 Ulpianus 53 ad ed.
 
Iudex, qui de damno infecto cognoscit, etiam alienato praedio ab eo, cum quo actum fuerit, damnum aestimare solet omne, quodcumque ante iudicium contigit.
 

 
Dig. 39.2.18pr.
 

 
 Paulus 48 ad ed.
 
Damni infecti stipulatio competit non tantum ei, cuius in bonis res est, sed etiam cuius periculo res est.
 

 
Dig. 39.2.18.1
 

 
 Paulus 48 ad ed.
 
Quod opere facto consecutus sit dominii capione promissor, non teneri eum eo nomine pomponius ait, quia nec loci nec operis vitio, sed publico iure id consecutus sit.
 

 
Dig. 39.2.18.2
 

 
 Paulus 48 ad ed.
 
Ei, cuius usus fructus aedium est, de vitio earundem aedium caveri non oportet, etsi alias vicinas habeat, quia reficiendi habet facultatem: nam qui viri boni arbitratu uti deberet, reficiendi quoque potestatem consequitur. ergo nec proprietarius audiri debet, si velit sibi caveri a fructuario aedium nomine, quas vicinas fructuario habeat, quia habet cum fructuario actionem, ut viri boni arbitratu is fruatur.
 

 
Dig. 39.2.18.3
 

 
 Paulus 48 ad ed.
 
Sed inquilino meo, si vicinas aedes habeat, cavere debebo damni infecti propter eas aedes.
 

 
Dig. 39.2.18.4
 

 
 Paulus 48 ad ed.
 
Ei, qui in conducto solo superficiem imposuit, dominus soli, quod vitio soli damnum futurum sit, cavere non debebit nec soli domino superficiarius, quia invicem ex conducto et locato habent actiones: in quas tamen actiones ultra culpam nihil venit. plus autem in stipulationem venit damni infecti, quod quidem vitium eius esse dicitur.
 

 
Dig. 39.2.18.5
 

 
 Paulus 48 ad ed.
 
Si is, qui unas aedes habebat, stipulatus fuerit, deinde vicinas comparaverit, an earum quoque nomine, quas post interpositam stipulationem comparasset, promissorem obligaret, quaesitum est. iulianus scribit videndum, ne earum dumtaxat nomine cautum habeat, de quibus inter eum et promissorem initio actum fuerit. cui consequens videri posse, ut et, cum aedium communium nomine duo socii stipulentur, de eo dumtaxat damno caveri videatur, quod in parte aedium cuique socio datum fuerit. sive ergo redemerit alteram partem quis ex his sive adiudicata fuerit, non augeri promissionis obligationem. pomponius relata iuliani scriptura dicit non se improbare.
 

 
Dig. 39.2.18.6
 

 
 Paulus 48 ad ed.
 
Si autem res aliquas post stipulationem interpositam in domo habere coeperit stipulator, quae ex ruina vicinarum aedium perierint, agere ex stipulatu potest, licet tunc, cum stipularetur, hae res non fuerint.
 

 
Dig. 39.2.18.7
 

 
 Paulus 48 ad ed.
 
Emptor praedii si ante traditionem stipulatus sit, cautum habebit de eo damno, quod post traditionem factum erit.
 

 
Dig. 39.2.18.8
 

 
 Paulus 48 ad ed.
 
Venditorem autem aedium prius, quam possessionem tradat, stipulari oportet, quia huius quoque rei culpam praestat.
 

 
Dig. 39.2.18.9
 

 
 Paulus 48 ad ed.
 
Sed quid fiet, si venditor sine culpa stipulari non potuerit et ob hoc emptor stipulatus fuerit? nonne damnum patitur? an hoc damnum in aliena re acciderit, revolvitur autem ad emptorem, quia actionem ex empto non habet? sed nihil in hac causa proficit stipulatio, nisi in id, quod post traditionem accidit, quia, dum venditoris custodia est, is stipulari debet omnemque diligentiam emptori praestare: et quod alia actione quaeri potest, id in stipulationem damni infecti omnino non deducitur.
 

 
Dig. 39.2.18.10
 

 
 Paulus 48 ad ed.
 
Sed si venditor interposuerit stipulationem, etiam id damnum continebit, quod post traditionem emptori contigerit. quod esse inquissimum aristo ait, quoniam, si emptor quoque damni infecti stipulatus esset, duobus promissor eiusdem nomine obligaretur: nisi forte id contra se habeat, quia in hoc fit stipulatio, quanti ea res erit: ut possit videri nihil interesse iam venditoris.
 

 
Dig. 39.2.18.11
 

 
 Paulus 48 ad ed.
 
Stipulatione damni infecti interposita sabini sententia vera est existimantis, ut, si, dum aedificatur intra diem stipulationi comprehensum, supra parietem meum domus deciderit eumque vitiaverit, licet post diem stipulationis paries decidat, possim agere, quia damnum iam tunc acceperim, cum paries vitiosus factus sit. nec quicquam obstare, quo minus etiam antequam decidat agi possit: et, si ita concussus sit paries, ut nulla ratione recipi possit ideoque deponendus est, non minoris litem aestimandam, quam si decidisset.
 

 
Dig. 39.2.18.12
 

 
 Paulus 48 ad ed.
 
Si vicinas aedes habeamus et invicem desideremus damni infecti caveri, nihil obstabit, quo minus et ego in tuarum aedium possessionem mittar et tu in mearum.
 

 
Dig. 39.2.18.13
 

 
 Paulus 48 ad ed.
 
Si pupillus prohibuit iri in possessionem damni infecti, placet in eum non iniuste competere hanc in factum actionem.
 

 
Dig. 39.2.18.14
 

 
 Paulus 48 ad ed.
 
Si mandatu meo alius prohibuerit, in me haec actio competit.
 

 
Dig. 39.2.18.15
 

 
 Paulus 48 ad ed.
 
Non solum autem eum punit praetor, qui in possessione esse, sed etiam eum, qui possidere passus non fuerit, cum alioquin, si is, qui iussu praetoris coeperat possidere et possidendo dominium capere, aut non admissus aut eiectus inde fuerit, utile interdictum unde vi vel publicianam actionem habere potest. sed si in factum actione egerit, his actionibus experiri non potest, cum praetor id agat, ne damnum faciat actor, non ut in lucro versetur.
 

 
Dig. 39.2.18.16
 

 
 Paulus 48 ad ed.
 
Si procurator meus damni infecti stipulatus sit, causa cognita mihi ex ea stipulatione actio competit.
 

 
Dig. 39.2.19pr.
 

 
 Gaius ad ed. pu. de damno inf.
 
Eorum, qui bona fide absunt, in stipulatione damni infecti ius non corrumpitur, sed reversis cavendi ex bono et aequo potestas datur, sive domini sint sive aliquid in ea re ius habeant, qualis est creditor et fructuarius et superficiarius.
 

 
Dig. 39.2.19.1
 

 
 Gaius ad ed. pu. de damno inf.
 
Sive aedium vitio sive operis, quod vel in aedibus vel in loco urbano aut rustico, privato publicove fiat, damni aliquid futurum sit, curat praetor, ut timenti damnum caveatur.
 

 
Dig. 39.2.20
 

 
 Gaius 19 ad ed. provinc.
 
Inter fructuarium et dominum proprietatis ita damni infecti cautio locum habet, si fructuarius quidem de soli vitio caveri sibi desideret, dominus vero proprietatis de operis vitio, si quid fructuarius aedificet: nam de ruina aedium neuter ab altero cautionem desiderare potest, fructuarius ideo, quia refectio aedium ad eius ipsius onus non pertinet, proprietarius ideo, quia usitata stipulatio, qua de re restituenda fructuarius cavet, ad hunc quoque casum porrigitur.
 

 
Dig. 39.2.21
 

 
 Paulus 8 ad plaut.
 
Si filius familias inquilinus sit, videamus, an damni infecti nomine in possessionem aedium vicinarum mittendus sit ( quaeritur enim, an filius familias non videtur damnum pati, si res peculiares sint) et pater possit stipulari, si quid ei damni fiat. et placet utrumque eorum in possessionem mitti, nisi sic filius conduxerat, ut eius periculo aedes essent: tunc enim, quia solus tenetur ex locato, recte dicetur ipsum mittendum in possessionem, nisi ei caveatur.
 

 
Dig. 39.2.22pr.
 

 
 Paulus 10 ad plaut.
 
Si proprietarius de damno infecto repromisisset vel forte aliquid praestitisset aut contra fructuarius aliquid praestitit, iniquum est alterum sine damno uti aedibus aut aedes habere. et si optulerit proprietarius aliquid, non est fructuario permittendum uti, nisi contulerit: idemque fructuario praestandum est, ut proprietarius cogatur ei conferre. ergo et solum retinebit fructuarius, si aedes ceciderint, donec praestetur ei damnum, ut, quod haberet vicinus missus in possessionem, id fructuarius habeat, qui damnum vicino sarciit. eadem erunt et si minimum damnum detur. plautius.
 

 
Dig. 39.2.22.1
 

 
 Paulus 10 ad plaut.
 
Plautius. si ab eo, quem dominum esse negarem, vellem sub hac exceptione " si dominus non esset" satisdari, ab eo vero, quem dominum esse dicerem, pure repromitti, constitit non debere me impetrare, sed debere me eligere, a quo velim mihi caveri.
 

 
Dig. 39.2.23
 

 
 Ulpianus 63 ad ed.
 
In stipulatione damni infecti, quae aedium nomine interponitur, nisi in solidum fuerit cautum, mittetur in possessionem.
 

 
Dig. 39.2.24pr.
 

 
 Ulpianus 81 ad ed.
 
Fluminum publicorum communis est usus, sicuti viarum publicarum et litorum. in his igitur publice licet cuilibet aedificare et destruere, dum tamen hoc sine incommodo cuiusquam fiat. propter quod operis dumtaxat nomine cum satisdatione cavetur, de vitio loci nihil cavetur, hoc est operis, quod quis facit. ceterum si ex loci vitio damnum timeatur, minime dicendum est damni infecti stipulationem interponi oportere: quis enim dubitat neminem esse, a quo stipuletur, cum nemine nihil faciente locus ipse publicus damnum inferat sui natura?
 

 
Dig. 39.2.24.1
 

 
 Ulpianus 81 ad ed.
 
Ad ea igitur opera stipulatio pertinet, quaecumque privatim fiant. quid ergo, si publice opus fiat, de vitio eius quid faciemus? et plane vel princeps adeundus est vel, si in provincia fiat, praeses provinciae. sed quod dictum est " operis vitio" sic accipiendum est, etiam si proponas non tantum tempore, quo opus fit, sed etiam si postea contingat: quid enim si ideo, quia male aedificatum erat, corruit?
 

 
Dig. 39.2.24.1a
 

 
 Ulpianus 81 ad ed.
 
Adicitur in hac stipulatione et heredum nomen vel successorum eorumque, ad quos ea res pertinet. successores autem non solum qui in universa bona succedunt, sed et hi, qui in rei tantum dominium successerint, his verbis continentur.
 

 
Dig. 39.2.24.2
 

 
 Ulpianus 81 ad ed.
 
Sed ut ne quid aedium loci operisve vitio damnum factum sit, stipulatio interponitur de eo sine satisdatione: quae non solum ad totas aedes, sed etiam ad partem aedium pertinet. vitium autem aedium et loci esse labeo ait, quod accidens extrinsecus infirmiores eas facit: denique nemo dixit palustris loci vel harenosi nomine quasi vitiosi committi stipulationem, quia naturale vitium est: et ideo nec ea stipulatio interponitur neque interposita committetur.
 

 
Dig. 39.2.24.3
 

 
 Ulpianus 81 ad ed.
 
Haec stipulatio utrum id solum damnum contineat, quod iniuria fit, an vero omne damnum, quod extrinsecus contingat? et labeo quidem scribit de damno dato non posse agi, si quid forte terrae motu aut vi fluminis aliove quo casu fortuito acciderit.
 

 
Dig. 39.2.24.4
 

 
 Ulpianus 81 ad ed.
 
Servius quoque putat, si ex aedibus promissoris vento tegulae deiectae damnum vicino dederint, ita eum teneri, si aedificii vitio id acciderit, non si violentia ventorum vel qua alia ratione, quae vim habet divinam. labeo et rationem adicit, quo, si hoc non admittatur, iniquum erit: quo enim tam firmum aedificium est, ut fluminis aut maris aut tempestatis aut ruinae incendii aut terrae motus vim sustinere possit?
 

 
Dig. 39.2.24.5
 

 
 Ulpianus 81 ad ed.
 
Idem servius putat, si controversia aquae insulam subverterit, deinde stipulatoris aedificia ceciderint, nihil eum ex stipulatu consecuturum, quia id nec operis nec loci vitio factum est. si autem aqua vitiet fundamenta et sic aedificium ruisset, committi stipulationem ait: multum enim interesse, quod erat alioquin firmum, vi fluminis lapsum sit protinus, an vero ante sit vitiatum, deinde sic deciderit. et ita labeo probat: etenim multum interesse, quod ad aquiliam pertinet, sanum quis hominem occidat an vero factum inbecilliorem.
 

 
Dig. 39.2.24.6
 

 
 Ulpianus 81 ad ed.
 
Quamquam autem stipulatio committitur, cum vitio operis damnum factum sit, tamen, si opus factum est ab eo, quem promissor prohibere non potuit, stipulatio non committetur. plane si prohibere potuit, committetur. sed si quis promissoris nomine fecerit vel eius pro quo promissum est aut alius, qui prohiberi potuerit, stipulatio ista committetur.
 

 
Dig. 39.2.24.7
 

 
 Ulpianus 81 ad ed.
 
Praeterea si furni nomine damni infecti fuerit cautum, deinde furnarii culpa damnum datum fuerit, non venire in hanc stipulationem plerisque videtur.
 

 
Dig. 39.2.24.8
 

 
 Ulpianus 81 ad ed.
 
Cassius quoque scribit, quod contra ea demum datum est, cui nulla ope occurri poterit, stipulationem non tenere.
 

 
Dig. 39.2.24.9
 

 
 Ulpianus 81 ad ed.
 
Item apud vivianum relatum est, si ex agro vicini arbores vi tempestatis confractae in meum agrum deciderint eoque facto vitibus meis vel segetibus nocent vel aedificia demoliunt, stipulationem istam, in qua haec comprehenduntur " si quid arborum locive vitio acciderit", non esse utilem, quia non arborum vitio, sed vi ventorum damnum mihi datum est. plane si vetustate arborum hoc fiebat, possumus dicere vitio arborum damnum mihi dari.
 

 
Dig. 39.2.24.10
 

 
 Ulpianus 81 ad ed.
 
Idem ait, si damni infecti aedium mearum nomine tibi promisero, deinde hae aedes vi tempestatis in tua aedificia ceciderint ^ deciderint^ eaque diruerint, nihil ex ea stipulatione praestari, quia nullum damnum vitio mearum aedium tibi contingit: nisi forte ita vitiosae meae aedes fuerint, ut qualibet vel minima tempestate ruerint. haec omnia vera sunt.
 

 
Dig. 39.2.24.11
 

 
 Ulpianus 81 ad ed.
 
Sed et quod labeo putat verum est, referre, utrum impulsu fluminis ruit aedificium an deterius ante factum postea ceciderit.
 

 
Dig. 39.2.24.12
 

 
 Ulpianus 81 ad ed.
 
Item videamus, quando damnum dari videatur: stipulatio enim hoc continet, quod vitio aedium loci operis damnum fit. ut puta in domo mea puteum aperio, quo aperto venae putei praecisae sunt: an tenear? ait trebatius non teneri me damni infecti: neque enim existimari operis mei vitio damnum tibi dari in ea re, in qua iure meo usus sum. si tamen tam alte fodiam in meo, ut paries tuus stare non possit, damni infecti stipulatio committetur.
 

 
Dig. 39.2.25
 

 
 Paulus 78 ad ed.
 
Trebatius ait etiam eum accipere damnum, cuius aedium luminibus officiatur.
 

 
Dig. 39.2.26
 

 
 Ulpianus 81 ad ed.
 
Proculus ait, cum quis iure quid in suo faceret, quamvis promisisset damni infecti vicino, non tamen eum teneri ea stipulatione: veluti si iuxta mea aedificia habeas aedificia eaque iure tuo altius tollas, aut si in vicino tuo agro cuniculo vel fossa aquam meam avoces: quamvis enim et hic aquam mihi abducas et illic luminibus officias, tamen ex ea stipulatione actionem mihi non competere, scilicet quia non debeat videri is damnum facere, qui eo veluti lucro, quo adhuc utebatur, prohibetur, multumque interesse, utrum damnum quis faciat, an lucro, quod adhuc faciebat, uti prohibeatur. mihi videtur vera esse proculi sententia.
 

 
Dig. 39.2.27
 

 
 Paulus 78 ad ed.
 
Plures earundem aedium domini singuli stipulari debent sine adiectione partis, quia de suo quisque damno stipulatur: quin immo pars adiecta partis partem faciet. contra si plures domini sint vitiosarum aedium, pro sua quisque parte promittere debet, ne singuli in solidum obligentur.
 

 
Dig. 39.2.28
 

 
 Ulpianus 81 ad ed.
 
In hac stipulatione venit, quanti ea res erit. et ideo cassius scribit eum, qui damni infecti stipulatus est, si propter metum ruinae ea aedificia, quorum nomine sibi cavit, fulsit, impensas eius rei ex stipulatu consequi posse: idemque iuris esse, cum propter vitium communis parietis qui cavit sibi damni infecti, onerum eorum relevandorum gratia, quae in parietem incumbunt, aedificia sua fulsit. in eadem causa est detrimentum quoque propter emigrationem inquilinorum, quod ex iusto metu factum est. aristo autem non male adicit, sicuti hic exigit cassius, ut si iustus metus migrandi causam praebuerit, ita in eius personam qui fulsit eadem cassium dicere debuisse, si iusto metu ruinae fulcire coactus est.
 

 
Dig. 39.2.29
 

 
 Gaius 28 ad ed. provinc.
 
Sed et si conducere hospitium nemo velit propter vitium aedium, idem erit dicendum.
 

 
Dig. 39.2.30pr.
 

 
 Ulpianus 81 ad ed.
 
Damni infecti stipulatio pertinet etiam, si quid eius operis, quod in fundo meo aquae ducendae causa fit, vitio damnum mihi contigerit: solet enim opus in alieno fieri, cum iure servitutis, quam quis habet alieno agro impositam, opus in alieno faciat.
 

 
Dig. 39.2.30.1
 

 
 Ulpianus 81 ad ed.
 
Utrum autem de hoc opere promittere an satisdare debeat, videamus. movet, quod in alieno facit: qui autem de alieno cavet, satisdare debet, qui de suo, repromittere. unde labeo putabat eum, qui modulorum aut rivi faciendi causa opus faceret, etiam satisdare debere, quia in alieno solo faceret. sed cum de opere, quod faciet, exigatur stipulatio, consequens erit dicere sufficere repromissionem: quodam modo enim de re sua cavet.
 

 
Dig. 39.2.30.2
 

 
 Ulpianus 81 ad ed.
 
Quod dictum est " aquae ducendae causa", exempli gratia scriptum est: ceterum ad omnia opera stipulatio accommodabitur.
 

 
Dig. 39.2.31pr.
 

 
 Paulus 78 ad ed.
 
Qui vias publicas muniunt, sine damno vicinorum id facere debent.
 

 
Dig. 39.2.31.1
 

 
 Paulus 78 ad ed.
 
Si controversia sit, dominus sit nec ne is, a quo cautio exigitur, sub exceptione satisdare iubetur.
 

 
Dig. 39.2.32
 

 
 Gaius 28 ad ed. provinc.
 
Si aedibus meis proximae sint aedes meae et tuae, quaeritur, an, si hae vitium mihi faciant, cavere mihi debeas pro damno propriarum mearum aedium, scilicet pro qua parte dominus existes. et hoc plerisque placet: sed movet me, quod ipse meas aedes reficere possim et impensas pro socio aut communi dividundo iudicio pro parte consequi. nam et si unas aedes communes tecum habui eaeque vitium faciant et circa refectionem earum cessare videaris, nostri praeceptores negant cavere te debere, quia ipse reficere possim recepturus pro parte, quod impenderim, iudicio societatis aut communi dividundo: ideo et interpositam cautionem minus utilem futuram, quia alia ratione damnum mihi posset sarciri. et est plane nostrorum praeceptorum haec sententia, ut credamus inutilem esse damni infecti stipulationem, quo casu damnum alia actione sarciri possit: quod et in superiore casu intellegendum est.
 

 
Dig. 39.2.33
 

 
 Ulpianus 42 ad sab.
 
Inquilino non datur damni infecti actio, quia possit ex conducto agere, si dominus eum migrare prohiberet:
 

 
Dig. 39.2.34
 

 
 Paulus 10 ad sab.
 
Utique si pro praeterita pensione satisfacere paratus fuit: alioquin iusta retentio pignoris domino fieri videretur. sed et si quasi pignora retinuerit et ea interierint ruina vicinarum aedium, potest dici etiam pigneraticia actione locatorem ^ locatorum^ teneri, si poterat eas res in locum tutiorem transferre.
 

 
Dig. 39.2.35
 

 
 Ulpianus 42 ad sab.
 
In parietis communis demolitione ea quaeri oportet, satis aptus fuerit oneribus ferendis an non fuerit aptus.
 

 
Dig. 39.2.36
 

 
 Paulus 10 ad sab.
 
Sed ita idoneum esse plerique dixerunt, ut utrarumque aedium onera, quae modo iure imponantur, communis paries sustinere possit.
 

 
Dig. 39.2.37
 

 
 Ulpianus 42 ad sab.
 
Nam si non fuit, utique demolire eum oportuit nec debet, si quid damni ex hac causa attigit, is qui demolitus est teneri, nisi sumptuose aut parum bonus novus paries sit restitutus. quod si fuerit idoneus paries, qui demolitus est, in actionem damni infecti venit id, quanti interfuit actoris eum parietem stare: merito, nam si non debuit demoliri, restituere eum debet proprio sumptu. sed et si qui reditus ob demolitionem amissus est, consequenter restitui eum sabinus voluit. si forte habitatores migraverunt aut non tam commode habitare possunt, imputari id aedificatori potest.
 

 
Dig. 39.2.38pr.
 

 
 Paulus 10 ad sab.
 
Emptor aedium ante traditam sibi possessionem ideo inutiliter stipulatur, quia venditor omnem diligentiam ei praestare debet. tunc certe utiliter stipulatur, cum omnis culpa a venditore aberit, veluti si precario emptori in his aedibus esse permisit custodiamque ei afuturus tradidit.
 

 
Dig. 39.2.38.1
 

 
 Paulus 10 ad sab.
 
Si agri nomine non caveatur, in eam partem agri mittendum est, ex qua periculum timeatur: eiusque rei ratio haec est, quod in aedificiis partes quoque reliquae a vitiosa parte traherentur, at in agris non idem est. sed dicendum est, ut in domibus quoque maioribus interdum causa cognita praetor statuere debeat, in cuius partis possessionem is, cui non caveatur, mitti debeat.
 

 
Dig. 39.2.38.2
 

 
 Paulus 10 ad sab.
 
Deducto veteris parietis pretio, si quid amplius sit, aestimari debet, et si quid ex veteri in novum coniectum sit, deduci ex aestimatione oportet.
 

 
Dig. 39.2.39pr.
 

 
 Pomponius 21 ad sab.
 
Inter quos paries communis est, aedificiorum nomine, quae quisque propria habet, stipulari damni infecti solent: sed tunc ea cautio necessaria est, cum aut alter solus aedificat et vitium ex opere futurum est, aut alter pretiosiora aedificia habet et plus damni sensurus sit decidente pariete: alioquin si aequale periculum est, quantum quis vicino praestat, tantum ab eo consequitur.
 

 
Dig. 39.2.39.1
 

 
 Pomponius 21 ad sab.
 
Si domus in controversia sit, dicendum est damni infecti onus possessoris esse, cum id quod praestiterit imputare domino praedii possit: quod si non caveat, possessionem ad petitorem, qui caveri damni infecti sibi velit, transferant: nam iniquum est stipulatorem compelli relicto praedio, ex quo damnum vereatur, dominum quaerere.
 

 
Dig. 39.2.39.2
 

 
 Pomponius 21 ad sab.
 
Damni infecti stipulatio latius patet. et ideo et ei, qui superficiariam insulam habet, utilis est ea stipulatio, si quid in superficie damnum datum fuerit, et nihilo minus et soli domino utilis est, si solo damnum datum fuerit, ut tota superficies tolleretur: fraudabitur enim dominus soli in pensione percipienda.
 

 
Dig. 39.2.39.3
 

 
 Pomponius 21 ad sab.
 
Alieno nomine stipulari ita licet, ut quod damnum domino datum sit, comprehendatur: cavere autem debebit is qui stipulabitur dominum ratam rem habiturum exceptioque procuratoria stipulationi inserenda erit, sicut in stipulatione legatorum: quod si ei non cavebitur, mittendus est in possessionem procurator omnimodo, ut ei exceptio procuratoria non noceat.
 

 
Dig. 39.2.39.4
 

 
 Pomponius 21 ad sab.
 
In aestimando novo pariete ratio haberi debet eius impensae, quae modum probabilem non excedet in vetere eius cultus, non qui non adgravet.
 

 
Dig. 39.2.40pr.
 

 
 Ulpianus 43 ad sab.
 
Ex damni infecti stipulatione non oportet infinitam vel immoderatam aestimationem fieri, ut puta ob tectoria et ob picturas: licet enim in haec magna erogatio facta est, attamen ex damni infecti stipulatione moderatam aestimationem faciendam, quia honestus modus servandus est, non immoderata cuiusque luxuria subsequenda.
 

 
Dig. 39.2.40.1
 

 
 Ulpianus 43 ad sab.
 
Quotiens communis parietis vitio quid accidit, socius socio nihil praestare debet, cum communis rei vitio contigerit. quod si, quia alter eum presserat vel oneraverat, idcirco damnum contigit, consequens est dicere detrimentum hoc, quod beneficio eius contingit, ipsum sarcire debere. quod si aequaliter utriusque oneribus pressus decidit, rectissime sabinus scripsit, parem utriusque causam esse. sed si alter plures vel pretiosiores res amiserit, melius est dicere, quia ambo onera imposuerunt, neutri adversus alterum competere actionem.
 

 
Dig. 39.2.40.2
 

 
 Ulpianus 43 ad sab.
 
Quotiens ex damni infecti plures agunt, quia in eadem re damnum passi sunt, id est in aedibus, non debet unusquisque eorum in solidum agere, sed in partem experiri: neque enim damnum, quod pluribus datum est, unicuique in solidum datum est, sed in partem datum esse videtur. et ideo unicuique in partem competere actionem iulianus scripsit.
 

 
Dig. 39.2.40.3
 

 
 Ulpianus 43 ad sab.
 
Item si plurium sint aedes, quae damnosae imminent, utrum adversus unumquemque dominorum in solidum competit an in partem? et scripsit iulianus, quod et sabinus probat, pro dominicis partibus conveniri eos oportere.
 

 
Dig. 39.2.40.4
 

 
 Ulpianus 43 ad sab.
 
Si plures domini sint aedium, qui damni infecti sibi prospicere volunt, nec quisquam eis damni infecti caveat, mittendi omnes in possessionem erunt et quidem aequalibus partibus, quamvis diversas portiones dominii habuerint: et ita pomponius scribit.
 

 
Dig. 39.2.41
 

 
 Pomponius 21 ad sab.
 
In reficiendo communi pariete ei potius facultas aedificandi praestatur, qui magis idonee reficere parietem velit. idemque dicendum est et si de eodem itinere rivove reficiendo inter duos vel plures quaeratur.
 

 
Dig. 39.2.42
 

 
 Iulianus 58 Dig. 
 
Si servus communis damni infecti stipulatus fuisset, perinde habetur, ac si ipsi domini sua voce pro partibus stipularentur.
 

 
Dig. 39.2.43pr.
 

 
 Alfenus 2 Dig. 
 
Damni infecti quidam vicino repromiserat: ex eius aedificio tegulae vento deiectae ceciderant in vicini tegulas easque fregerant: quaesitum est, an aliquid praestari oportet. respondit, si vitio aedificii et infirmitate factum esset, debere praestari: sed si tanta vis venti fuisset, ut quamvis firma aedificia convelleret, non debere. et quod in stipulatione est " sive quid ibi ruet", non videri sibi ruere, quod aut vento aut omnino aliqua vi extrinsecus admota caderet, sed quod ipsum per se concideret.
 

 
Dig. 39.2.43.1
 

 
 Alfenus 2 Dig. 
 
Cum parietem communem aedificare quis cum vicino vellet, priusquam veterem demoliret, damni infecti vicino repromisit adeoque restipulatus est: posteaquam paries sublatus esset et habitatores ex vicinis cenaculis emigrassent, vicinus ab eo mercedem, quam habitatores non redderent, petere vult: quaesitum est, an recte petet. respondit non oportuisse eos, cum communem parietem aedificarent, inter se repromittere neque ullo modo alterum ab altero cogi potuisse: sed si maxime repromitterent, tamen non oportuisse amplius quam partis dimidiae, quo amplius ne extrario quidem quisquam, cum parietem communem aedificaret, repromittere deberet. sed quoniam iam in totum repromisissent, omne, quod detrimenti ex mercede vicinus fecisset, praestaturum.
 

 
Dig. 39.2.43.2
 

 
 Alfenus 2 Dig. 
 
Idem consulebat, possetne, quod ob eam rem dedisset, rursus repetere, quoniam restipulatus esset a vicino, si quid ob eam rem, quod ibi aedificatum esset, sibi damnum datum esset, id reddi, cum et ipsam hanc pecuniam, quam daret, propter illud opus perderet. respondit non posse propterea quia non operis vitio, sed ex stipulatione id amitteret.
 

 
Dig. 39.2.44pr.
 

 
 Africanus 9 quaest.
 
Cum postulassem, ut mihi damni infecti promitteres, noluisti et priusquam praetor adiretur, aedes tuae corruerunt et damnum mihi dederunt: potius esse ait, ut nihil novi praetor constituere debeat et mea culpa damnum sim passus, qui tardius experiri coeperim. at si cum praetor ut promitteres decrevisset et te non promittente ire me in possessionem iussisset et prius, quam eo venissem, corruerunt, perinde omnia servanda esse existimavit, atque si posteaquam in possessionem venissem damnum datum esset.
 

 
Dig. 39.2.44.1
 

 
 Africanus 9 quaest.
 
Damni infecti nomine in possessionem missus possidendo dominium cepit, deinde creditor eas aedes pignori sibi obligatas persequi vult. non sine ratione dicetur, nisi impensas, quas in refectionem fecerim, mihi praestare sit paratus, inhibendam adversus me persecutionem. cur ergo non emptori quoque id tribuendum est, si forte quis insulam pigneratam emerit? non recte haec inter se comparabuntur, quando is qui emit sua voluntate negotium gerat ideoque diligentius a venditore sibi cavere et possit et debeat: quod non aeque et de eo, cui damni infecti non promittatur, dici potest.
 

 
Dig. 39.2.45
 

 
 Scaevola 12 quaest. a q. fund. pet.
 
Aedificatum habes: ago tibi ius non esse habere: non defendis. ad me possessio transferenda est, non quidem ut protinus destruatur opus ( iniquum enim est demolitionem protinus fieri), sed ut id fiat, nisi intra certum tempus egeris ius tibi esse aedificatum habere.
 

 
Dig. 39.2.46pr.
 

 
 Paulus 1 sent.
 
Ad curatoris rei publicae officium spectat, ut dirutae domus a dominis extruantur.
 

 
Dig. 39.2.46.1
 

 
 Paulus 1 sent.
 
Domum sumptu publico exstructam, si dominus ad tempus pecuniam impensam cum usuris restituere noluerit, iure eam res publica distrahit.
 

 
Dig. 39.2.47
 

 
 Nerva 6 membr.
 
Quod conclave binarum aedium dominus ex aliis aedibus in aliarum usum convertit, non solum si contignatio, qua id sustinebitur, orietur ex parte earum aedium, in quarum usum conversum erit, earum fiet, sed etiam si transversa contignatio tota in aliarum aedium parietibus sedebit. sed et labeo in libris posteriorum scribit binarum aedium dominum utrisque porticum superposuisse inque eam aditu ex alteris aedibus dato alteras aedes servitute oneris porticus servandae imposita vendidisse: totam porticum earum aedium esse, quas retinuisset, cum per longitudinem utriusque domus extensa esset transversae contignationi, quae ab utraque parte parietibus domus, quae venisset, sustineretur. nec tamen consequens est, ut superior pars aedificii, quae nulli coniuncta sit neque aditum aliunde habeat, alterius sit, quam cuius est id cui superposita est.
 

 
Dig. 39.2.48
 

 
 Marcianus l.S. de delator.
 
Si quis ad demoliendum negotiandi causa vendidisse domum partemve domus fuerit convictus: ut emptor et venditor singuli pretium, quo domus distracta est, praestent, constitutum est. ad opus autem publicum si transferat marmora vel columnas, licito iure facit.
 

 

 
 Dig. 39.3.0. De aqua et aquae pluviae arcendae. 
 

 
Dig. 39.3.1pr.
 

 
 Ulpianus 53 ad ed.
 
Si cui aqua pluvia damnum dabit, actione aquae pluviae arcendae avertetur aqua. aquam pluviam dicimus, quae de caelo cadit atque imbre excrescit, sive per se haec aqua caelestis noceat, ut tubero ait, sive cum alia mixta sit.
 

 
Dig. 39.3.1.1
 

 
 Ulpianus 53 ad ed.
 
Haec autem actio locum habet in damno nondum facto, opere tamen iam facto, hoc est de eo opere, ex quo damnum timetur: totiensque locum habet, quotiens manu facto opere agro aqua nocitura est, id est cum quis manu fecerit, quo aliter flueret, quam natura soleret, si forte immittendo eam aut maiorem fecerit aut citatiorem aut vehementiorem aut si comprimendo redundare effecit. quod si natura aqua noceret, ea actione non continentur.
 

 
Dig. 39.3.1.2
 

 
 Ulpianus 53 ad ed.
 
Neratius scribit: opus, quod quis fecit, ut aquam excluderet, quae exundante palude in agrum eius refluere solet, si ea palus aqua pluvia ampliatur eaque aqua repulsa eo opere agris vicini noceat, aquae pluviae actione cogetur tollere.
 

 
Dig. 39.3.1.3
 

 
 Ulpianus 53 ad ed.
 
De eo opere, quod agri colendi causa aratro factum sit, quintus mucius ait non competere hanc actionem. trebatius autem non quod agri, sed quod frumenti dumtaxat quaerendi causa aratro factum solum excepit.
 

 
Dig. 39.3.1.4
 

 
 Ulpianus 53 ad ed.
 
Sed et fossas agrorum siccandorum causa factas mucius ait fundi colendi causa fieri, non tamen oportere corrivandae aquae causa fieri: sic enim debere quem meliorem agrum suum facere, ne vicini deteriorem faciat.
 

 
Dig. 39.3.1.5
 

 
 Ulpianus 53 ad ed.
 
Sed et si quis arare et serere possit etiam sine sulcis aquariis, teneri eum, si quid ex his, licet agri colendi causa videatur fecisse: quod si aliter serere non possit, nisi sulcos aquarios fecerit, non teneri. ofilius autem ait sulcos agri colendi causa directos ita, ut in unam pergant partem, ius esse facere.
 

 
Dig. 39.3.1.6
 

 
 Ulpianus 53 ad ed.
 
Sed apud servii auditores relatum est, si quis salicta posuerit et ob hoc aqua restagnaret, aquae pluviae arcendae agi posse, si ea aqua vicino noceret.
 

 
Dig. 39.3.1.7
 

 
 Ulpianus 53 ad ed.
 
Labeo etiam scribit ea, quaecumque frugum fructuumque recipiendorum causa fiunt, extra hanc esse causam neque referre, quorum fructuum percipiendorum causa id opus fiat.
 

 
Dig. 39.3.1.8
 

 
 Ulpianus 53 ad ed.
 
Item sabinus cassius opus manu factum in hanc actionem venire aiunt, nisi si quid agri colendi causa fiat:
 

 
Dig. 39.3.1.9
 

 
 Ulpianus 53 ad ed.
 
Sulcos tamen aquarios, qui helikes appellantur, si quis faciat, aquae pluviae actione eum teneri ait.
 

 
Dig. 39.3.1.10
 

 
 Ulpianus 53 ad ed.
 
Idem aiunt, si aqua naturaliter decurrat, aquae pluviae arcendae actionem cessare: quod si opere facto aqua aut in superiorem partem repellitur aut in inferiorem derivatur, aquae pluviae arcendae actionem competere.
 

 
Dig. 39.3.1.11
 

 
 Ulpianus 53 ad ed.
 
Idem aiunt aquam pluviam in suo retinere vel superficientem ex vicini in suum derivare, dum opus in alieno non fiat, omnibus ius esse ( prodesse enim sibi unusquisque, dum alii non nocet, non prohibetur) nec quemquam hoc nomine teneri.
 

 
Dig. 39.3.1.12
 

 
 Ulpianus 53 ad ed.
 
Denique Marcellus scribit cum eo, qui in suo fodiens vicini fontem avertit, nihil posse agi, nec de dolo actionem: et sane non debet habere, si non animo vicino nocendi, sed suum agrum meliorem faciendi id fecit.
 

 
Dig. 39.3.1.13
 

 
 Ulpianus 53 ad ed.
 
Item sciendum est hanc actionem vel superiori adversus inferiorem competere, ne aquam, quae natura fluat, opere facto inhibeat per suum agrum decurrere, et inferiori adversus superiorem, ne aliter aquam mittat, quam fluere natura solet.
 

 
Dig. 39.3.1.14
 

 
 Ulpianus 53 ad ed.
 
Huic illud etiam applicandum numquam competere hanc actionem, cum ipsius loci natura nocet: nam ( ut verius quis dixerit) non aqua, sed loci natura nocet.
 

 
Dig. 39.3.1.15
 

 
 Ulpianus 53 ad ed.
 
In summa puto ita demum aquae pluviae arcendae locum actionem habere, si aqua pluvia vel quae pluvia crescit noceat non naturaliter, sed opere facto, nisi si agri colendi causa id factum sit:
 

 
Dig. 39.3.1.16
 

 
 Ulpianus 53 ad ed.
 
Imbre autem crescere eam aquam, quae colorem mutat vel increscit.
 

 
Dig. 39.3.1.17
 

 
 Ulpianus 53 ad ed.
 
Item sciendum est hanc actionem non alias locum habere, quam si aqua pluvia agro noceat: ceterum si aedificio vel oppido noceat, cessat actio ista, agi autem ita poterit ius non esse stillicidia flumina immittere. et ideo labeo et cascellius aiunt aquae quidem pluviae arcendae actionem specialem esse, de fluminibus et stillicidiis generalem et ubique agi ea licere. itaque aqua, quae agro nocet, per aquae pluviae arcendae actionem coercebitur.
 

 
Dig. 39.3.1.18
 

 
 Ulpianus 53 ad ed.
 
Nec illud quaeramus, unde oriatur: nam et si publico oriens vel ex loco sacro per fundum vicini descendat isque opere facto in meum fundum eam avertat, aquae pluviae arcendae teneri eum labeo ait.
 

 
Dig. 39.3.1.19
 

 
 Ulpianus 53 ad ed.
 
Cassius quoque scribit, si aqua ex aedificio urbano noceat vel agro vel aedificio rustico, agendum de fluminibus et stillicidiis.
 

 
Dig. 39.3.1.20
 

 
 Ulpianus 53 ad ed.
 
Apud labeonem autem invenio relatum, si ex agro meo aqua fluens noceat loco qui est intra continentia, hoc est aedificio, non posse me aquae pluviae arcendae conveniri: quod si ex continentibus profluens in meum agrum defluat eique noceat, aquae pluviae arcendae esse actionem.
 

 
Dig. 39.3.1.21
 

 
 Ulpianus 53 ad ed.
 
Sicut autem opus factum, ut aqua pluvia mihi noceat, in hanc actionem venit, ita per contrarium quaeritur, an posset aquae pluviae arcendae agi, si vicinus opus fecerit, ne aqua, quae alioquin decurrens agro meo proderat, huic prosit. ofilius igitur et labeo putant agi non posse, etiamsi intersit mea ad me aquam pervenire: hanc enim actionem locum habere, si aqua pluvia noceat, non si non prosit.
 

 
Dig. 39.3.1.22
 

 
 Ulpianus 53 ad ed.
 
Sed et si vicinus opus tollat et sublato eo aqua naturaliter ad inferiorem agrum perveniens noceat, labeo existimat aquae pluviae arcendae agi non posse: semper enim hanc esse servitutem inferiorum praediorum, ut natura profluentem aquam excipiant. plane si propter id opus sublatum vehementior aqua profluat vel corrivetur, aquae pluviae arcendae actione agi posse etiam labeo confitetur.
 

 
Dig. 39.3.1.23
 

 
 Ulpianus 53 ad ed.
 
Denique ait condicionibus agrorum quasdam leges esse dictas, ut, quibus agris magna sint flumina, liceat mihi, scilicet in agro tuo, aggeres vel fossas habere: si tamen lex non sit agro dicta, agri naturam esse servandam et semper inferiorem superiori servire atque hoc incommodum naturaliter pati inferiorem agrum a superiore compensareque debere cum alio commodo: sicut enim omnis pinguitudo terrae ad eum decurrit, ita etiam aquae incommodum ad eum defluere. si tamen lex agri non inveniatur, vetustatem vicem legis tenere. sane enim et in servitutibus hoc idem sequimur, ut, ubi servitus non invenitur imposita, qui diu usus est servitute neque vi neque precario neque clam, habuisse longa consuetudine velut iure impositam servitutem videatur. non ergo cogemus vicinum aggeres munire, sed nos in eius agro muniemus: eritque ista quasi servitus, in quam rem utilem actionem habemus vel interdictum.
 

 
Dig. 39.3.2pr.
 

 
 Paulus 49 ad ed.
 
In summa tria sunt, per quae inferior locus superiori servit, lex, natura loci, vetustas: quae semper pro lege habetur, minuendarum scilicet litium causa.
 

 
Dig. 39.3.2.1
 

 
 Paulus 49 ad ed.
 
Apud labeonem proponitur fossa vetus esse agrorum siccandorum causa nec memoriam extare, quando facta est: hanc inferior vicinus non purgabat: sic fiebat, ut ex restagnatione eius aqua fundo nostro noceret. dicit igitur labeo aquae pluviae arcendae cum inferiore agi posse, ut aut ipse purgaret aut te pateretur in pristinum statum eam redigere.
 

 
Dig. 39.3.2.2
 

 
 Paulus 49 ad ed.
 
Praeterea si in confinio fossa sit neque purgari vicinus patiatur eam partem quae tibi accedat, posse te magis aquae pluviae arcendae labeo ait.
 

 
Dig. 39.3.2.3
 

 
 Paulus 49 ad ed.
 
Cassius autem scribit, si qua opera aquae mittendae causa publica auctoritate facta sint, in aquae pluviae arcendae actionem non venire in eademque causa esse ea, quorum memoriam vetustas excedit.
 

 
Dig. 39.3.2.4
 

 
 Paulus 49 ad ed.
 
Apud ateium vero relatum est eam fossam, ex qua ad inferiorem fundum aqua descendit, cogendum esse vicinum purgare, sive extet fossae memoria sive non extet: quod et ipse puto probandum.
 

 
Dig. 39.3.2.5
 

 
 Paulus 49 ad ed.
 
Item varus ait: aggerem, qui in fundo vicini erat, vis aquae deiecit, per quod effectum est, ut aqua pluvia mihi noceret. varus ait, si naturalis agger fuit, non posse me vicinum cogere aquae pluviae arcendae actione, ut eum reponat vel reponi sinat, idemque putat et si manu factus fuit neque memoria eius exstat: quod si exstet, putat aquae pluviae arcendae actione eum teneri. labeo autem, si manu factus sit agger, etiamsi memoria eius non exstat, agi posse ut reponatur: nam hac actione neminem cogi posse, ut vicino prosit, sed ne noceat aut interpellet facientem, quod iure facere possit. quamquam tamen deficiat aquae pluviae arcendae actio, attamen opinor utilem actionem vel interdictum mihi competere adversus vicinum, si velim aggerem restituere in agro eius, qui factus mihi quidem prodesse potest, ipsi vero nihil nociturus est: haec aequitas suggerit, etsi iure deficiamur.
 

 
Dig. 39.3.2.6
 

 
 Paulus 49 ad ed.
 
Apud namusam relatum est, si aqua fluens iter suum stercore obstruxerit et ex restagnatione superiori agro noceat, posse cum inferiore agi, ut sinat purgari: hanc enim actionem non tantum de operibus esse utilem manu factis, verum etiam in omnibus, quae non secundum voluntatem sint. labeo contra namusam probat: ait enim naturam agri ipsam a se mutari posse et ideo, cum per se natura agri fuerit mutata, aequo animo unumquemque ferre debere, sive melior sive deterior eius condicio facta sit. idcirco et si terrae motu aut tempestatis magnitudine soli causa mutata sit, neminem cogi posse, ut sinat in pristinam locum condicionem redigi. sed nos etiam in hunc casum aequitatem admisimus.
 

 
Dig. 39.3.2.7
 

 
 Paulus 49 ad ed.
 
Idem labeo ait, si in agro tuo aquarum concursus locum excavavit, aquae pluviae arcendae actione agi non posse tecum a vicinis: plane si fossam iure factam aut cuius memoria non exstat, agi tecum posse aquae pluviae arcendae, ut reficias.
 

 
Dig. 39.3.2.8
 

 
 Paulus 49 ad ed.
 
Idem labeo ait, cum quaeritur, an memoria exstet facto opere, non diem et consulem ad liquidum exquirendum, sed sufficere, si quis sciat factum esse, hoc est, si factum esse non ambigatur: nec utique necesse esse superesse qui meminerint, verum etiam si qui audierint eos, qui memoria tenuerint.
 

 
Dig. 39.3.2.9
 

 
 Paulus 49 ad ed.
 
Idem labeo ait, si vicinus flumen torrentem averterit, ne aqua ad eum perveniat, et hoc modo sit effectum, ut vicino noceatur, agi cum eo aquae pluviae arcendae non posse: aquam enim arcere hoc esse curare, ne influat. quae sententia verior est, si modo non hoc animo fecit, ut tibi noceat, sed ne sibi noceat.
 

 
Dig. 39.3.2.10
 

 
 Paulus 49 ad ed.
 
Illud etiam verum puto, quod ofilius scribit, si fundus tuus vicino serviat et propterea aquam recipiat, cessare aquae pluviae arcendae actionem, sic tamen, si non ultra modum noceat. cui consequens est, quod labeo putat, si quis vicino cesserit ius ei esse aquam immittere, aquae pluviae arcendae eum agere non posse.
 

 
Dig. 39.3.3pr.
 

 
 Ulpianus 53 ad ed.
 
Apud trebatium relatum est eum, in cuius fundo aqua oritur, fullonicas circa fontem instituisse et ex his aquam in fundum vicini immittere coepisse: ait ergo non teneri eum aquae pluviae arcendae actione. si tamen aquam conrivat vel si spurcam quis immittat, posse eum impediri plerisque placuit.
 

 
Dig. 39.3.3.1
 

 
 Ulpianus 53 ad ed.
 
Idem trebatius putat eum, cui aquae fluentes calidae noceant, aquae pluviae arcendae cum vicino agere posse: quod verum non est: neque enim aquae calidae aquae pluviae sunt.
 

 
Dig. 39.3.3.2
 

 
 Ulpianus 53 ad ed.
 
Si vicinus, qui arvum solebat certo tempore anni rigare, pratum illic fecerit coeperitque adsidua irrigatione vicino nocere, ait ofilius neque damni infecti neque aquae pluviae arcendae actione eum teneri, nisi locum complanavit eoque facto citatior aqua ad vicinum pervenire coepit.
 

 
Dig. 39.3.3.3
 

 
 Ulpianus 53 ad ed.
 
Aquae pluviae arcendae non nisi eum teneri, qui in suo opus faciat, receptum est eoque iure utimur. quare si quis in publico opus faciat, haec actio cessat, sibique imputare debet is, qui damni infecti cautione sibi non prospexit. si tamen in privato opus factum sit et publicum interveniat, de toto agi posse aquae pluviae arcendae labeo ait.
 

 
Dig. 39.3.3.4
 

 
 Ulpianus 53 ad ed.
 
Neque fructuarius neque cum eo aquae pluviae arcendae agi potest.
 

 
Dig. 39.3.4pr.
 

 
 Ulpianus 53
 
Quamquam autem cum domino operis tantum aquae pluviae arcendae actio sit, tamen labeo scribit, si quis sepulchrum aedificaverit, ex quo aqua noceat, etiamsi operis dominus esse desierit loco facto religioso, attamen magis probandum est, inquit, aquae pluviae arcendae eum teneri: fuit enim dominus, cum opus faceret: et si iussu iudicis compulsus opus restituerit, non esse sepulchri violati actionem.
 

 
Dig. 39.3.4.1
 

 
 Ulpianus 53
 
Iulianus quoque scribit, si post iudicium aquae pluviae arcendae susceptum fundum alienaverit is cum quo actum esset, de praeterito damno et de opere restituendo id statuere iudicem debere, quod iudicaret, si nulla alienatio facta esset: nam et fundo alienato nihilominus iudicium manere et damni rationem venire etiam eius, quod alienationem contingit.
 

 
Dig. 39.3.4.2
 

 
 Ulpianus 53
 
Idem iulianus scribit aquae pluviae arcendae actionem non nisi cum domino esse idcircoque, si colonus ignorante domino opus fecerit, dominum fundi nihil amplius quam patientiam praestare debere, colonum autem interdicto quod vi aut clam impensam quoque restituendi operis et damnum, si quod ex eo datum fuerit, praestare cogendum. si tamen dominus desideret caveri sibi damni infecti ab eo, ex cuius praedio nocet, aequissimum erit caveri oportere.
 

 
Dig. 39.3.4.3
 

 
 Ulpianus 53
 
Item si non ego, sed procurator meus tale opus fecerit, ut aqua pluvia noceat vicino, adversus me hactenus erit actio, quatenus adversus colonum: ipse autem procurator interdicto quod vi aut clam conveniri poterit secundum iuliani sententiam, etiam post opus restitutum.
 

 
Dig. 39.3.5
 

 
 Paulus 49 ad ed.
 
Si colonus insciente domino opus fecerit, ex quo aqua vicino noceat, labeo respondit colonum interdicto quod vi aut clam teneri, dominum vero fundi aquae pluviae arcendae actione, quia is solus restituere opus potest: sed patientiam dumtaxat eum praestare debere, si ei damni infecti stipulatione caveatur, et, si quam impensam in restitutione operis fecerit, consecuturum a colono locati actione: nisi si quis ideo non putet, quoniam non fuerit necesse ipsum restituere. sed si iussu domini fecisset, etiam interdicto dominum teneri.
 

 
Dig. 39.3.6pr.
 

 
 Ulpianus 53 ad ed.
 
Si tertius vicinus opus fecerit, unde decurrens aqua per fundum primi vicini mei mihi noceat, sabinus ait posse me vel cum primo vel cum tertio omisso primo agere: quae sententia vera est.
 

 
Dig. 39.3.6.1
 

 
 Ulpianus 53 ad ed.
 
Si ex plurium fundo decurrens aqua noceat vel si plurium fundo noceatur, placuit eoque iure utimur, ut, sive plurium fundus sit, singuli in partem experiantur et condemnatio in partem fiat, sive cum pluribus agatur, singuli in partem conveniantur et in partem fiat condemnatio.
 

 
Dig. 39.3.6.2
 

 
 Ulpianus 53 ad ed.
 
Inde quaeritur, si communi agro meo et tuo ex proprio agro tuo aqua noceat, an agi possit aquae pluviae arcendae: et putem agendum, sic tamen, ut pars damni praestetur.
 

 
Dig. 39.3.6.3
 

 
 Ulpianus 53 ad ed.
 
Versa quoque vice si communis ager sit, qui nocet proprio, poterit aquae pluviae arcendae agi, ut quis damnum consequatur, sed in partem.
 

 
Dig. 39.3.6.4
 

 
 Ulpianus 53 ad ed.
 
Si quis prius, quam aquae pluviae arcendae agat, dominium ad alium transtulerit fundi, desinit habere aquae pluviae arcendae actionem eaque ad eum transibit, cuius ager esse coepit: cum enim damnum futurum contineat, ad eum qui dominus erit incipiet actio pertinere, quamvis, cum alterius dominium esset, opus a vicino factum sit.
 

 
Dig. 39.3.6.5
 

 
 Ulpianus 53 ad ed.
 
Aquae pluviae arcendae actionem sciendum est non in rem, sed personalem esse.
 

 
Dig. 39.3.6.6
 

 
 Ulpianus 53 ad ed.
 
Officium autem iudicis hoc erit, ut, si quidem a vicino opus factum sit, eum iubeat restituere damnumque sarcire, si quid post litem contestatam contigit: quod si ante litem contestatam damnum contigit, tantum opus restituere debebit, damnum non sarciet.
 

 
Dig. 39.3.6.7
 

 
 Ulpianus 53 ad ed.
 
Celsus scribit, si quid ipse feci, quo tibi aqua pluvia noceat, mea impensa tollere me cogendum, si quid alius qui ad me non pertinet, sufficere, ut patiar te tollere. sed si servus meus fecerit, aut is cui heres sum hoc fecit, servum quidem noxae dedere debeo: quod autem is cui heres sum fecit, perinde est, atque si ipse fecissem.
 

 
Dig. 39.3.6.8
 

 
 Ulpianus 53 ad ed.
 
Aestimationem autem iudex faciet ex rei veritate, hoc est eius damni, quod apparuerit datum.
 

 
Dig. 39.3.7pr.
 

 
 Paulus 18 ad ed.
 
Is cum quo aquae pluviae arcendae agitur, quod opus fecit, licet cedere loco paratus sit, cogitur accipere iudicium, quoniam et suo nomine convenitur, ut opus tollat.
 

 
Dig. 39.3.7.1
 

 
 Paulus 18 ad ed.
 
Aliud est in bonae fidei emptore: hic enim tantum patientiam praestat: igitur si et fundo cedat, audiendus est: plus enim praestat.
 

 
Dig. 39.3.8
 

 
 Ulpianus 53 ad ed.
 
In concedendo iure aquae ducendae non tantum eorum, in quorum loco aqua oritur, verum eorum etiam, ad quos eius aquae usus pertinet, voluntas exquiritur, id est eorum, quibus servitus aquae debebatur, nec immerito: cum enim minuitur ius eorum, consequens fuit exquiri, an consentiant. et generaliter sive in corpore sive in iure loci, ubi aqua oritur, vel in ipsa aqua habeat quis ius, voluntatem eius esse spectandam placet.
 

 
Dig. 39.3.9pr.
 

 
 Paulus 49 ad ed.
 
In diem addicto praedio et emptoris et venditoris voluntas exquirenda est, ut, sive remanserit penes emptorem sive recesserit, certum sit voluntate domini factam aquae cessionem.
 

 
Dig. 39.3.9.1
 

 
 Paulus 49 ad ed.
 
Ideo autem voluntas exigitur, ne dominus ignorans iniuriam accipiat: nullam enim potest videri iniuriam accipere, qui semel voluit.
 

 
Dig. 39.3.9.2
 

 
 Paulus 49 ad ed.
 
Non autem solius eius, ad quem ius aquae pertinebit, voluntas exigitur in aquae cessione, sed etiam domini locorum, etsi dominus uti ea aqua non possit, quia reccidere ius solidum ad eum potest.
 

 
Dig. 39.3.10pr.
 

 
 Ulpianus 53 ad ed.
 
Si autem plures sint eiusdem loci domini, unde aqua ducitur, omnium voluntatem esse sequendam non ambigitur: iniquum enim visum est voluntatem unius ex modica forte portiuncula domini praeiudicium sociis facere.
 

 
Dig. 39.3.10.1
 

 
 Ulpianus 53 ad ed.
 
An tamen subsequi voluntas possit, videamus. et placet nihil interesse, utrum praecedat voluntas aquae ductionem an subsequatur, quia et posteriorem voluntatem praetor tueri debet.
 

 
Dig. 39.3.10.2
 

 
 Ulpianus 53 ad ed.
 
Si flumen navigabile sit, non oportere praetorem concedere ductionem ex eo fieri labeo ait, quae flumen minus navigabile efficiat. idemque est et si per hoc aliud flumen fiat navigabile.
 

 
Dig. 39.3.11pr.
 

 
 Paulus 49 ad ed.
 
Supra iter alienum arcus aquae ducendae causa non iure fiet: nec is, cui iter actus debetur, pontem, qua possit ire agere, iure extruet. at si specus ( non cuniculum) sub rivo aget, aqua corrumpetur, quia suffosso eo aqua manabit et rivus siccatur.
 

 
Dig. 39.3.11.1
 

 
 Paulus 49 ad ed.
 
Cassius ait, sive ex communi fundo sive communi aqua noceat, vel unum cum uno agere posse vel unum separatim cum singulis vel separatim singulos cum uno vel singulos cum singulis. si unus egerit et restitutio operis litisque aestimatio facta sit, ceterorum actionem evanescere: item si cum uno actum sit et si praestiterit, ceteros liberari idque, quod sociorum nomine datum sit, per arbitrum communi dividundo reciperari posse.
 

 
Dig. 39.3.11.2
 

 
 Paulus 49 ad ed.
 
Et ex sociis non utique cum eo agendum qui opus fecerit nec minus eum quoque damnum restituere debere, qui auctor operis fuit, apud ferocem proculus ait: si cum uno dominorum actum sit, qui opus non fecerit, debere eum opus restituere sua impensa, quia communi dividundo actionem habet. sed sibi magis placere patientiam dumtaxat eum praestare oportere, quia sua culpa actor id patiatur, qui non agit cum eo, a quo opus factum sit, et est iniquum eum, qui non fecit, id restituere oportere, quoniam communi dividundo agere potest: quid enim fiet, si socius eius solvendo non fuerit?
 

 
Dig. 39.3.11.3
 

 
 Paulus 49 ad ed.
 
Officium autem iudicis inter duos accepti quale futurum sit, dubitare se iulianus ait, si forte unius fundus fuerit cui aqua noceat, si vero in quo opus factum sit, plurium et cum uno eorum agatur: utrum et eius damni nomine, quod post litem contestatam datum sit, et operis non restituti in solidum condemnatio fieri debeat, quemadmodum, cum servi communis nomine noxali iudicio cum uno agitur, condemnatio in solidum fiet, quoniam quod praestiterit, potest a socio recipere? an vero is cum quo agitur pro parte sua et damni dati et operis non restituti nomine damnandus sit, ut in actione damni infecti fiat, cum eius praedii, ex quo damnum metuatur, plures domini sint et cum uno eorum agatur? licet opus, ex quo damnum futurum sit, individuum sit et ipsae aedes solumque earum non potest pro parte dumtaxat damnum dare, nihilo minus eum cum quo agitur pro sua parte condemnari. magisque existimat id servandum in aquae pluviae arcendae actione, quod in actione damni infecti, quia utrubique non de praeterito, sed de futuro damno agitur.
 

 
Dig. 39.3.11.4
 

 
 Paulus 49 ad ed.
 
Quod si is fundus, cui aqua pluvia nocet, plurium sit, agere quidem vel singulos posse: sed damni, quod post litem contestatam datum sit, non amplius parte sua consecuturum: item si opus restitutum non fuerit, non amplius, quam quod pro parte eorum interfuerit opus restitui, condemnationem fieri oportere.
 

 
Dig. 39.3.11.5
 

 
 Paulus 49 ad ed.
 
Si ex privato agro in agrum communem aqua immittatur, ofilius aut socium cum eo agere posse:
 

 
Dig. 39.3.11.6
 

 
 Paulus 49 ad ed.
 
Trebatius existimat, si de eo opere agatur, quod manu factum sit, omnimodo restituendum id esse ab eo, cum quo agitur: si vero vi fluminis agger deletus sit aut glarea iniecta aut fossa limo repleta, tunc patientiam dumtaxat praestandam.
 

 
Dig. 39.3.12
 

 
 Paulus 16 ad sab.
 
Emptor ( nisi simulata venditio est) ceterique successores vel restituere, si velint, opus factum vel patientiam praestare debent: nam actori moram suam nocere debere manifestum est. in eadem causa est etiam socius eius qui opus fecit, si ipse auctor non fuit: idemque in donato fundo legatove est.
 

 
Dig. 39.3.13
 

 
 Gaius ad ed. pu. de aq. pluv.
 
Sed venditor aut donator interdicto quod vi aut clam de damno et impensis ab actore factis tenebitur.
 

 
Dig. 39.3.14pr.
 

 
 Paulus 49 ad ed.
 
Antaeus ait, si is qui opus fecerit potentiori vendiderit praedium, quatenus desierit dominus esse, agendum cum eo quod vi aut clam: quod si annus praeterierit, de dolo iudicium dandum.
 

 
Dig. 39.3.14.1
 

 
 Paulus 49 ad ed.
 
Cum agitur aquae pluviae arcendae, de facto quod nocet quaeritur: ideoque si vitio loci pars aliqua soli subsedit, quamvis per eam causam aqua pluvia inferiori noceat, nulla competit actio. idem fortasse dicitur, si in agro manu factum aliquid subsederit.
 

 
Dig. 39.3.14.2
 

 
 Paulus 49 ad ed.
 
In hoc iudicium, sicut in damni infecti, futurum damnum venit, cum reliquis fere omnibus iudiciis praeteritum praestetur.
 

 
Dig. 39.3.14.3
 

 
 Paulus 49 ad ed.
 
De eo, quod ante datum est, quod vi aut clam agendum est. de eo, quod post sententiam iudicis futurum est, damni infecti caveri oportet vel ita opus restituendum est, ut nullum periculum damni supersit.
 

 
Dig. 39.3.14.4
 

 
 Paulus 49 ad ed.
 
De eo opere, quod post litem contestatam factum est, novo iudicio agendum est.
 

 
Dig. 39.3.15
 

 
 Paulus 16 ad sab.
 
Sed interdum opus et quod post litem contestatam factum est tolletur, si id quod antecessit tolli sine eo non potest.
 

 
Dig. 39.3.16
 

 
 Pomponius 20 ad sab.
 
Post venditionem et traditionem quod nocitum sit ei fundo, de quo ante iudicium acceptum sit aquae pluviae arcendae, nihilo minus eo iudicio venditorem posse consequi, non quia venditori, sed quod rei damnum datum sit, idque eum emptori restituere debere. sed si ante quam noceatur is cum quo actum sit vendat, statim agendum cum emptore, vel intra annum cum eo qui vendiderit, si iudicii evitandi causa id fecerit.
 

 
Dig. 39.3.17pr.
 

 
 Paulus 15 ad plaut.
 
Si prius nocturnae aquae servitus mihi cessa fuerit, deinde postea alia cessione diurnae quoque ductus aquae concessus mihi fuerit et per constitutum tempus nocturna dumtaxat aqua usus fuerim, amitto servitutem aquae diurnae, quia hoc casu plures sunt servitutes diversarum causarum.
 

 
Dig. 39.3.17.1
 

 
 Paulus 15 ad plaut.
 
Recto placuit non alias per lapidem aquam duci posse, nisi hoc in servitute constituenda comprehensum sit: non enim consuetudinis est, ut qui aquam habeat per lapidem stratum ducat: illa autem, quae fere in consuetudine esse solent, ut per fistulas aqua ducatur, etiamsi nihil sit comprehensum in servitute constituenda, fieri possunt, ita tamen, ut nullum damnum domino fundi ex his detur.
 

 
Dig. 39.3.17.2
 

 
 Paulus 15 ad plaut.
 
Via publica intercedente haustus servitutem constitui posse placuit et est verum: sed non solum si via publica interveniat, sed et si flumen publicum, eodem casu, quo interveniente flumine publico viae itineris actus servitus imponi potest, id est si non sit impedimento transeunti magnitudo fluminis.
 

 
Dig. 39.3.17.3
 

 
 Paulus 15 ad plaut.
 
Sic et si non proximo meo praedio servitutem vicinus debeat, sed ulteriori, agere potero ius esse mihi ire agere ad illum fundum superiorem, quamvis servitutem ipse per fundum meum non habeam, sicut interveniente via publica vel flumine quod vado transiri potest. sed loco sacro vel religioso vel sancto interveniente, quo fas non sit uti, nulla eorum servitus imponi poterit.
 

 
Dig. 39.3.17.4
 

 
 Paulus 15 ad plaut.
 
Sed si fundus medius alterius inter me et te intercedit, haustus servitutem fundo tuo imponere potero, si mihi medius dominus iter ad transeundum cesserit, quemadmodum, si ex flumine publico perenni haustu velim uti, cui flumini ager tuus proximus sit, iter mihi ad flumen cedi potest.
 

 
Dig. 39.3.18pr.
 

 
 Iavolenus 10 ex cass.
 
Si in publico opus factum est, quo aqua pluvia noceret, agi non potest: interveniente loco publico agi poterit. causa eius rei haec est, quod ea actione non tenetur nisi dominus solus.
 

 
Dig. 39.3.18.1
 

 
 Iavolenus 10 ex cass.
 
Sine permissu principis aqua per viam publicam duci non potest.
 

 
Dig. 39.3.19
 

 
 Pomponius 14 ad q. muc.
 
Labeo ait, si patiente vicino opus faciam, ex quo ei aqua pluvia noceat, non teneri me actione aquae pluviae arcendae:
 

 
Dig. 39.3.20
 

 
 Pomponius 34 ad sab.
 
Sed hoc ita, si non per errorem aut imperitiam deceptus fuerit: nulla enim voluntas errantis est.
 

 
Dig. 39.3.21
 

 
 Pomponius 32 ad q. muc.
 
Si in meo aqua erumpat, quae ex tuo fundo venas habeat, si eas venas incideris et ob id desierit ad me aqua pervenire, tu non videris vi fecisse, si nulla servitus mihi eo nomine debita fuerit, nec interdicto quod vi aut clam teneris.
 

 
Dig. 39.3.22pr.
 

 
 Pomponius 10 ex var. lect.
 
Si usus fructus fundi legatus fuerit, aquae pluviae arcendae actio heredi et cum herede est, cuius praedium fuerit. quod si ex opere incommodum aliquod patitur fructuarius, poterit quidem interdum vel interdicto experiri quod vi aut clam. quod si ei non competet, quaerendum est, an utilis ei quasi domino actio aquae pluviae arcendae dari debeat an vero etiam contendat ius sibi esse uti frui: sed magis est utilem aquae pluviae arcendae ei actionem accommodare.
 

 
Dig. 39.3.22.1
 

 
 Pomponius 10 ex var. lect.
 
Non aliter restituisse rem videtur is qui opus fecit, quam si aquam coerceat.
 

 
Dig. 39.3.22.2
 

 
 Pomponius 10 ex var. lect.
 
Sed et si fructuarius opus fecerit, per quod aqua pluvia alicui noceat, erit quidem actio legitima cum domino proprietatis: an vero etiam utilis in fructuarium actio aquae pluviae arcendae danda sit, quaesitum est: et magis est ut detur.
 

 
Dig. 39.3.23pr.
 

 
 Paulus 16 ad sab.
 
Quod principis aut senatus iussu aut ab his, qui primi agros constituerunt, opus factum fuerit, in hoc iudicium non venit.
 

 
Dig. 39.3.23.1
 

 
 Paulus 16 ad sab.
 
Haec actio etiam in vectigalibus agris locum habet.
 

 
Dig. 39.3.23.2
 

 
 Paulus 16 ad sab.
 
Aggeres iuxta flumina in privato facti in arbitrium aquae pluviae arcendae veniunt, etiamsi trans flumen noceant, ita, si memoria eorum exstet et si fieri non debuerunt.
 

 
Dig. 39.3.24pr.
 

 
 Alfenus 4 Dig. a paulo epit.
 
Vicinus loci superioris pratum ita arabat, ut per sulcos itemque porcas aqua ad inferiorem veniret: quaesitum est, an per arbitrum aquae pluviae arcendae possit cogi, ut in alteram partem araret, ne sulci in eius agrum spectarent. respondit non posse eum facere, quo minus agrum vicinus quemadmodum vellet araret.
 

 
Dig. 39.3.24.1
 

 
 Alfenus 4 Dig. a paulo epit.
 
Sed si quos sulcos transversos aquarios faceret, per quos in eius agrum aqua deflueret, hosce ut operiret, per arbitrum aquae pluviae arcendae posse cogere.
 

 
Dig. 39.3.24.2
 

 
 Alfenus 4 Dig. a paulo epit.
 
Sed et si fossas fecisset, ex quibus aqua pluvia posset nocere, arbitrum, si appareat futurum, ut aqua pluvia noceret, cogere oportere fossas eum explere et, nisi faceret, condemnare, tametsi antequam adiudicaret, aqua per fossas nunquam fluxisset.
 

 
Dig. 39.3.24.3
 

 
 Alfenus 4 Dig. a paulo epit.
 
Lacus cum aut crescerent aut decrescerent, numquam neque accessionem neque decessionem in eos vicinis facere licet.
 

 
Dig. 39.3.25
 

 
 Iulianus 5 ex minic.
 
Is, cuius fundo via debetur, aquae pluviae arcendae agere potest fundi sui nomine, quoniam deteriore via facta fundo nocetur.
 

 
Dig. 39.3.26
 

 
 Scaevola 4 resp.
 
Scaevola respondit solere eos, qui iuri dicundo praesunt, tueri ductus aquae, quibus auctoritatem vetustas daret, tametsi ius non probaretur.
 

 

 
 Dig. 39.4.0. De publicanis et vectigalibus et commissis. 
 

 
Dig. 39.4.1pr.
 

 
 Ulpianus 55 ad ed.
 
Praetor ait: " quod publicanus eius publici nomine vi ademerit quodve familia publicanorum, si id restitutum non erit, in duplum aut, si post annum agetur, in simplum iudicium dabo. item si damnum iniuria furtumve factum esse dicetur, iudicium dabo. si id ad quos ea res pertinebit non exhibebitur, in dominos sine noxae deditione iudicium dabo".
 

 
Dig. 39.4.1.1
 

 
 Ulpianus 55 ad ed.
 
Hic titulus ad publicanos pertinet. publicani autem sunt, qui publico fruuntur ( nam inde nomen habent), sive fisco vectigal pendant vel tributum consequantur: et omnes, qui quod a fisco conducunt, recte appellantur publicani.
 

 
Dig. 39.4.1.2
 

 
 Ulpianus 55 ad ed.
 
Dixerit aliquis: quid utique hoc edictum propositum est, quasi non et alibi praetor providerit furtis damnis vi raptis? sed e re putavit et specialiter adversus publicanos edictum proponere.
 

 
Dig. 39.4.1.3
 

 
 Ulpianus 55 ad ed.
 
Quod quidem edictum in aliqua parte mitius est, quippe cum in duplum datur, cum vi bonorum raptorum in quadruplum sit et furti manifesti aeque in quadruplum,
 

 
Dig. 39.4.1.4
 

 
 Ulpianus 55 ad ed.
 
Et restituendi facultas publicano vi abreptum datur, quod si fecerit, omni onere exuitur et poenali actione ex hac parte edicti liberatur. unde quaeritur, si quis velit cum publicano non ex hoc edicto, sed ex generali vi bonorum raptorum, damni iniuriae vel furti agere, an possit? et placet posse, idque pomponius quoque scribit: est enim absurdum meliorem esse publicanorum causam quam ceterorum effectam opinari.
 

 
Dig. 39.4.1.5
 

 
 Ulpianus 55 ad ed.
 
Familiae nomen hic non tantum ad servos publicanorum referemus, verum et qui in numero familiarum sunt publicani, sive igitur liberi sint sive servi alieni, qui publicanis in eo vectigali ministrant, hoc edicto continebuntur. proinde et si servus publicani rapuit, non tamen in ea familia constitutus, quae publico vectigali ministrat, hoc edictum cessabit.
 

 
Dig. 39.4.1.6
 

 
 Ulpianus 55 ad ed.
 
Quod novissime praetor ait " si hi non exhibebuntur, in dominos sine noxae deditione iudicium dabo", hoc proprium est huius edicti, quod, si non exhibeantur servi, competit iudicium sine noxae deditione, sive habeant eos in potestate sive non, sive possint exhibere sive non possint,
 

 
Dig. 39.4.2
 

 
 Gaius 21 ad ed. provinc.
 
Nec liceat domino absentem defendere eum,
 

 
Dig. 39.4.3pr.
 

 
 Ulpianus 55 ad ed.
 
Cum, si exhibuissent, noxali iudicio convenirentur. idcirco autem tam dura condicio eorum effecta est, quia debent bonos servos ad hoc ministerium eligere.
 

 
Dig. 39.4.3.1
 

 
 Ulpianus 55 ad ed.
 
Quod ait " in dominos", sic accipiendum est " in socios vectigalis", licet domini non sint.
 

 
Dig. 39.4.3.2
 

 
 Ulpianus 55 ad ed.
 
Ante autem actorem dicere oportet, quem vel quos desideret exhiberi, ut, si non exhibeantur, hinc agatur. sed si dicatur: " exhibe omnes, ut possim dinoscere quis sit", puto audiendum.
 

 
Dig. 39.4.3.3
 

 
 Ulpianus 55 ad ed.
 
Si plures servi id furtum vel damnum admiserint, hoc debet servari, ut, si tantum praestetur, quantum, si unus liber fecisset, absolutio fiat.
 

 
Dig. 39.4.4pr.
 

 
 Paulus 52 ad ed.
 
Si publicanus, qui vi ademit, decesserit, labeo ait in heredem eius, quo locupletior factus sit, dandam actionem.
 

 
Dig. 39.4.4.1
 

 
 Paulus 52 ad ed.
 
De rebus, quas in usus advehendas sibi mandant praesides, divus hadrianus praesidibus scripsit, ut, quotiens quis in usus aut eorum, qui provinciis exercitibusve praesunt, aut procuratorum suorum usus sui causa mittet quendam empturum, significet libello manu sua subscripto eumque ad publicanum mittat, ut, si quid amplius quam mandatum est transferet, id munificum sit.
 

 
Dig. 39.4.4.2
 

 
 Paulus 52 ad ed.
 
In omnibus vectigalibus fere consuetudo spectari solet idque etiam principalibus constitutionibus cavetur.
 

 
Dig. 39.4.5pr.
 

 
 Gaius ad ed. pu. de publicanis.
 
Hoc edicto efficitur, ut ante acceptum quidem iudicium restituta re actio evanescat, post acceptum vero iudicium nihilo minus poena duret. sed tamen absolvendus est etiam qui post acceptum iudicium restituere paratus est.
 

 
Dig. 39.4.5.1
 

 
 Gaius ad ed. pu. de publicanis.
 
Quaerentibus autem nobis, utrum duplum totum poena sit et praeterea rei sit persecutio, an in duplo sit et rei persecutio, ut poena simpli sit, magis placuit, ut res in duplo sit.
 

 
Dig. 39.4.6
 

 
 Modestinus 2 de poen.
 
Si multi publicani sint, qui illicite quid exegerunt, non multiplicatur dupli actio, sed omnes partes praestabunt et quod ab alio praestari non potest, ab altero exigetur, sicut divus severus et antoninus rescripserunt: nam inter criminis reos et fraudis participes multum esse constituerunt.
 

 
Dig. 39.4.7pr.
 

 
 Papirius 2 de const.
 
Imperatores antoninus et verus rescripserunt in vectigalibus ipsa praedia, non personas conveniri et ideo possessores etiam praeteriti temporis vectigal solvere debere eoque exemplo actionem, si ignoraverint, habituros.
 

 
Dig. 39.4.7.1
 

 
 Papirius 2 de const.
 
Item rescripserunt pupillo remittere se poenam commissi, si intra diem trigensimum vectigal intulisset.
 

 
Dig. 39.4.8pr.
 

 
 Papinianus 13 resp.
 
Fraudati vectigalis crimen ad heredem eius, qui fraudem contraxit, commissi ratione transmittitur.
 

 
Dig. 39.4.8.1
 

 
 Papinianus 13 resp.
 
Sed si unus ex pluribus heredibus rem communem causa vectigalis subripiat, portiones ceteris non auferuntur.
 

 
Dig. 39.4.9pr.
 

 
 Paulus 5 sent.
 
Locatio vectigalium, quae calor licitantis ultra modum solitae conductionis inflavit, ita demum admittenda est, si fideiussores idoneos et cautionem is qui licitatione vicerit offerre paratus sit.
 

 
Dig. 39.4.9.1
 

 
 Paulus 5 sent.
 
Ad conducendum vectigal invitus nemo compellitur et ideo impleto tempore conductionis elocanda sunt.
 

 
Dig. 39.4.9.2
 

 
 Paulus 5 sent.
 
Reliquatores vectigalium ad iterandam conductionem, antequam superiori conductioni satisfaciant, admittendi non sunt.
 

 
Dig. 39.4.9.3
 

 
 Paulus 5 sent.
 
Debitores fisci itemque rei publicae vectigalia conducere prohibentur, ne ex alia causa eorum debita onerentur: nisi forte tales fideiussores optulerint, qui debitis eorum satisfacere parati sint.
 

 
Dig. 39.4.9.4
 

 
 Paulus 5 sent.
 
Soci vectigalium si separatim partes administrent, alter ab altero minus idoneo in se portionem transferri iure desiderat.
 

 
Dig. 39.4.9.5
 

 
 Paulus 5 sent.
 
Quod illicite publice privatimque exactum est, cum altero tanto passis iniuriam exsolvitur. per vim vero extortum cum poena tripli restituitur: amplius extra ordinem plectuntur: alterum enim utilitas privatorum, alterum vigor publicae disciplinae postulat.
 

 
Dig. 39.4.9.6
 

 
 Paulus 5 sent.
 
Earum rerum vectigal, quarum numquam praestitum est, praestari non potest: quod si praestari consuetum indiligentia publicani omiserat, alius exercere non prohibetur.
 

 
Dig. 39.4.9.7
 

 
 Paulus 5 sent.
 
Res exercitui paratas praestationi vectigalium subici non placuit.
 

 
Dig. 39.4.9.8
 

 
 Paulus 5 sent.
 
Fiscus ab omnium vectigalium praestationibus immunis est. mercatores autem, qui de fundis fiscalibus mercari consuerunt, nullam immunitatem solvendi publici vectigalis usurpare possunt.
 

 
Dig. 39.4.10pr.
 

 
 Hermogenianus 5 epit.
 
Vectigalia sine imperatorum praecepto neque praesidi neque curatori neque curiae constituere nec praecedentia reformare et his vel addere vel deminuere licet.
 

 
Dig. 39.4.10.1
 

 
 Hermogenianus 5 epit.
 
Non solutis vectigalium pensionibus pellere conductores necdum etiam tempore conductionis completo vel ab his usuras ex mora exigere permittitur.
 

 
Dig. 39.4.11pr.
 

 
 Paulus 5 sent.
 
Cotem ferro subigendo necessariam hostibus quoque venundari, ut ferrum et frumentum et sales, non sine periculo capitis licet.
 

 
Dig. 39.4.11.1
 

 
 Paulus 5 sent.
 
Agri publici, qui in perpetuum locantur, a curatore sine auctoritate principali revocari non possunt.
 

 
Dig. 39.4.11.2
 

 
 Paulus 5 sent.
 
Dominus navis si illicite aliquid in nave vel ipse vel vectores imposuerint, navis quoque fisco vindicatur: quod si absente domino id a magistro vel gubernatore aut proreta nautave aliquo id factum sit, ipsi quidem capite puniuntur commissis mercibus, navis autem domino restituitur.
 

 
Dig. 39.4.11.3
 

 
 Paulus 5 sent.
 
Illicitarum mercium persecutio heredem quoque adfligit.
 

 
Dig. 39.4.11.4
 

 
 Paulus 5 sent.
 
Eam rem, quae commisso vindicata est, dominus emere non prohibetur vel per se vel per alios quibus hoc mandaverit.
 

 
Dig. 39.4.11.5
 

 
 Paulus 5 sent.
 
Qui maximos fructus ex redemptione vectigalium consequuntur, si postea tanto locari non possunt, ipsi ea prioribus pensionibus suscipere compelluntur.
 

 
Dig. 39.4.12pr.
 

 
 Ulpianus 38 ad ed.
 
Quantae audaciae, quantae temeritatis sint publicanorum factiones, nemo est qui nesciat. idcirco praetor ad compescendam eorum audaciam hoc edictum proposuit:
 

 
Dig. 39.4.12.1
 

 
 Ulpianus 38 ad ed.
 
" quod familia publicanorum furtum fecisse dicetur, item si damnum iniuria fecerit et id ad quos ea res pertinet non exhibetur: in dominum sine noxae deditione iudicium dabo".
 

 
Dig. 39.4.12.2
 

 
 Ulpianus 38 ad ed.
 
Familiae autem appellatione hic servilem familiam contineri sciendum est. sed et si bona fide publicano alienus servus servit, aeque continebitur: fortassis et mala fide, plerumque enim vagi servi et fugitivi in huiusmodi operis etiam a scientibus habentur. ergo et si homo liber serviat, hoc edictum locum habet.
 

 
Dig. 39.4.12.3
 

 
 Ulpianus 38 ad ed.
 
Publicani autem dicuntur, qui publica vectigalia habent conducta.
 

 
Dig. 39.4.13pr.
 

 
 Gaius 13 ad ed. provinc.
 
Sed et hi, qui salinas et cretifodinas et metalla habent, publicanorum loco sunt.
 

 
Dig. 39.4.13.1
 

 
 Gaius 13 ad ed. provinc.
 
Praeterea et si quis vectigal conductum a re publica cuiusdam municipii habet, hoc edictum locum habet.
 

 
Dig. 39.4.13.2
 

 
 Gaius 13 ad ed. provinc.
 
Sive autem vendidit servum vel manumisit vel etiam fugit servus, tenebitur servi nomine, qui tam factiosam familiam habuit.
 

 
Dig. 39.4.13.3
 

 
 Gaius 13 ad ed. provinc.
 
Quid tamen, si servus decesserit? videndum, an publicanus teneatur quasi facti sui nomine: sed puto, quia facultatem non habet exhibendi nec dolus eius intercessit, debere eum liberari.
 

 
Dig. 39.4.13.4
 

 
 Gaius 13 ad ed. provinc.
 
Hanc actionem perpetuam dabimus et heredi ceterisque successoribus.
 

 
Dig. 39.4.14
 

 
 Ulpianus 8 disp.
 
Commissa vectigalium nomine etiam ad heredem transmittuntur. nam quod commissum est, statim desinit eius esse qui crimen contraxit dominiumque rei vectigali adquiritur: eapropter commissi persecutio sicut adversus quemlibet possessorem, sic et adversus heredem competit.
 

 
Dig. 39.4.15
 

 
 Alfenus 7 Dig. 
 
Caesar cum insulae cretae cotorias locaret, legem ita dixerat: " ne quis praeter redemptorem post idus martias cotem ex insula creta fodito neve eximito neve avellito". cuiusdam navis onusta cotibus ante idus martias ex portu cretae profecta vento relata in portum erat, deinde iterum post idus martias profecta erat. consulebatur, num contra legem post idus martias ex insula creta cotes exisse viderentur. respondit, tametsi portus quoque, qui insulae essent, omnes eius insulae esse viderentur, tamen eum, qui ante idus martias profectus ex portu esset et relatus tempestate in insulam deductus esset, si inde exisset non videri contra legem fecisse, praeterea quod iam initio evectae cotes viderentur, cum et ex portu navis profecta esset.
 

 
Dig. 39.4.16pr.
 

 
 Marcianus l.S. de delator.
 
Interdum nec vendendus est is servus qui in commissum cecidit, sed pro eo aestimatio a domino danda est. divi enim severus et antoninus rescripserunt, cum is servus, qui actum domini gessisse diceretur, in commissum cecidisset, venire non debuisse, sed pro eo viri boni arbitratu aestimationem oportuisse dari.
 

 
Dig. 39.4.16.1
 

 
 Marcianus l.S. de delator.
 
Idem autem eadem epistula rescripserunt, si quis inprofessus servus fuerit et probabitur in commissum cecidisse, et aut uxorem corrupisse domini dicatur aut aliud quid gravius admisisse, ut cognoscat procurator et, si in his causis esse compertus sit, aestimetur et ad poenam domino tradatur.
 

 
Dig. 39.4.16.2
 

 
 Marcianus l.S. de delator.
 
Idem divi severus et antoninus rescripserunt mancipiis commissis res peculiares non esse in eadem causa nisi hoc, quod proprio nomine in causam commissi incidit.
 

 
Dig. 39.4.16.3
 

 
 Marcianus l.S. de delator.
 
Quotiens quis mancipia invecta professus non fuerit sive venalia sive usualia, poena commissi est, si tamen novicia mancipia fuerint, non etiam veterana. sunt autem veterana, quae anno continuo in urbe servierint: novicia autem mancipia intelleguntur, quae annum nondum servierint.
 

 
Dig. 39.4.16.4
 

 
 Marcianus l.S. de delator.
 
Servi, qui in fuga sunt, in commissum non cadunt, cum sine voluntate domini fines egressi sunt: et ita principalibus constitutionibus cavetur, sicut divus quoque pius saepissime rescripsit, ne, inquit, in potestate servorum sit invitis vel ignorantibus dominis fugae se tradendo potestati dominorum se subtrahere.
 

 
Dig. 39.4.16.5
 

 
 Marcianus l.S. de delator.
 
Licet quis se ignorasse dicat, nihilo minus eum in poenam vectigalis incidere divus hadrianus constituit.
 

 
Dig. 39.4.16.6
 

 
 Marcianus l.S. de delator.
 
Divi quoque marcus et commodus rescripserunt non imputari publicano, quod non instruxit transgredientem: sed illud custodiendum, ne decipiat profiteri volentes.
 

 
Dig. 39.4.16.7
 

 
 Marcianus l.S. de delator.
 
Species pertinentes ad vectigal: cinnamomum: piper longum: piper album: folium pentasphaerum: folium barbaricum: costum: costamomum: nardi stachys: cassia turiana: xylocassia: smurna: amomum: zingiberi: malabathrum: aroma indicum: chalbane: laser: alche: lucia: sargogalla: onyx arabicus: cardamomum: xylocinnamomum: opus byssicum: pelles babylonicae: pelles parthicae: ebur: ferrum indicum: carpasum: lapis universus: margarita: sardonyx: ceraunium: hyacinthus: smaragdus: adamas: saffirinus: callainus: beryllus: chelyniae: opia indica vel adserta: metaxa: vestis serica vel subserica: vela tincta carbasea: nema sericum: spadones indici: leones, leaenae: pardi: leopardi: pantherae: purpura: item marocorum lana: fucus: capilli indici.
 

 
Dig. 39.4.16.8
 

 
 Marcianus l.S. de delator.
 
Si propter necessitatem adversae tempestatis expositum onus fuerit, non debere hoc commisso vindicari divi fratres rescripserunt.
 

 
Dig. 39.4.16.9
 

 
 Marcianus l.S. de delator.
 
Divus quoque pius rescripsit, cum quidam intra legitimam aetatem esse dicebat et usus causa mancipia duxisset et in sola professione errasset, ignoscendum esse ei.
 

 
Dig. 39.4.16.10
 

 
 Marcianus l.S. de delator.
 
Divi quoque fratres rescripserunt, cum quidam non per fraudem, sed per errorem in causam commissi incidisset, ut duplo vectigali contenti publicani servos restituant.
 

 
Dig. 39.4.16.11
 

 
 Marcianus l.S. de delator.
 
Magnus antoninus rescripsit, si colonus vel servi domini praedii ferrum illicite in praedio fecerint ignorante domino, nulla poena dominum teneri.
 

 
Dig. 39.4.16.12
 

 
 Marcianus l.S. de delator.
 
Si quis professus apud publicanum fuerit, non tamen vectigal solverit, hoc concedente publicano, ut solent facere, divi seversus et antoninus rescripserunt res in commissum non cadere: cum enim, inquiunt, professiones recitantur, commissum cessat, cum poterit satisfieri fisco ex bonis publicanorum vel fideiussorum.
 

 
Dig. 39.4.16.13
 

 
 Marcianus l.S. de delator.
 
Poenae ab heredibus peti non possunt, si non est quaestio mota vivo eo qui deliquit: et hoc sicut in ceteris poenis, ita et in vectigalibus est.
 

 
Dig. 39.4.16.14
 

 
 Marcianus l.S. de delator.
 
Si quid autem indebitum per errorem solventis publicanus accepit, retro eum restituere oportere divi severus et antoninus rescripserunt.
 

 

 
 Dig. 39.5.0. De donationibus. 
 

 
Dig. 39.5.1pr.
 

 
 Iulianus 17 Dig. 
 
Donationes complures sunt. dat aliquis ea mente, ut statim velit accipientis fieri nec ullo casu ad se reverti, et propter nullam aliam causam facit, quam ut liberalitatem et munificentiam exerceat: haec proprie donatio appellatur. dat aliquis, ut tunc demum accipientis fiat, cum aliquid secutum fuerit: non proprie donatio appellabitur, sed totum hoc donatio sub condicione est. item cum quis ea mente dat, ut statim quidem faciat accipientis, si tamen aliquid factum fuerit aut non fuerit, velit ad se reverti, non proprie donatio dicitur, sed totum hoc donatio est, quae sub condicione solvatur. qualis est mortis causa donatio.
 

 
Dig. 39.5.1.1
 

 
 Iulianus 17 Dig. 
 
Igitur cum dicimus inter sponsum et sponsam donationem valere, propria appellatione utimur et factum demonstramus, quod ab eo proficiscitur, qui liberalitatis gratia aliquid dat, ut confestim faciat accipientis nec umquam ullo facto ad se reverti velit. cum vero dicimus, si hac mente donat sponsus sponsae, ut nuptiis non secutis res auferatur, posse repeti, non contrarium priori dicimus, sed concedimus inter eas personas fieri donationem eam, quae sub condicione solvatur.
 

 
Dig. 39.5.2pr.
 

 
 Iulianus 60 Dig. 
 
Si, cum filius familias pecuniam donare vellet, patris iussu eam promisit, valet donatio, perinde ac si fideiussorem dedisset.
 

 
Dig. 39.5.2.1
 

 
 Iulianus 60 Dig. 
 
Si vero pater donaturus titio pecuniam iusserit filium suum eam promittere, poterit dici interesse, debitor filius patri suo fuerit nec ne: nam si tantumdem filius patri debuit, quantum promisit, valere donatio intellegitur, perinde ac si quemlibet alium debitorem pater iussisset pecuniam promittere.
 

 
Dig. 39.5.2.2
 

 
 Iulianus 60 Dig. 
 
Cum vero ego titio pecuniam donaturus te, qui mihi tantundem donare volebas, iussero titio promittere, inter omnes personas donatio perfecta est.
 

 
Dig. 39.5.2.3
 

 
 Iulianus 60 Dig. 
 
Aliud iuris erit, si pecuniam, quam me tibi debere existimabam, iussu tuo spoponderim ei cui donare volebas: exceptione enim doli mali tueri me potero et praeterea incerti condictione stipulatorem compellam, ut mihi acceptum faciat stipulationem.
 

 
Dig. 39.5.2.4
 

 
 Iulianus 60 Dig. 
 
Item si ei, quem creditorem tuum putabas, iussu tuo pecuniam, quam me tibi debere existimabam, promisero, petentem doli mali exceptione summovebo et amplius incerti agendo cum stipulatore consequar, ut mihi acceptum faciat stipulationem.
 

 
Dig. 39.5.2.5
 

 
 Iulianus 60 Dig. 
 
Si pecuniam mihi titius dederit absque ulla stipulatione, ea tamen condicione, ut tunc demum mea fieret, cum seius consul factus esset: sive furente eo sive mortuo seius consulatum adeptus fuerit, mea fiet.
 

 
Dig. 39.5.2.6
 

 
 Iulianus 60 Dig. 
 
Sed si quis donaturus mihi pecuniam dederit alicui, ut ad me perferret, et ante mortuus erit quam ad me perferat, non fieri pecuniam dominii mei constat.
 

 
Dig. 39.5.2.7
 

 
 Iulianus 60 Dig. 
 
Titio ^ tertio^ decem donavi ea condicione, ut inde stichum sibi emeret: quaero, cum homo antequam emeretur mortuus sit, an aliqua actione decem recipiam. respondit ^ respondi^: facti magis quam iuris quaestio est: nam si decem titio in hoc dedi, ut stichum emeret, aliter non daturus, mortuo sticho condictione repetam: si vero alias quoque donaturus titio decem, quia interim stichum emere proposuerat, dixerim in hoc me dare, ut stichum emeret, causa magis donationis quam condicio dandae pecuniae existimari debebit et mortuo sticho pecunia apud titium remanebit.
 

 
Dig. 39.5.3
 

 
 Ulpianus 76 ad ed.
 
Et generaliter hoc in donationibus definiendum est multum interesse, causa donandi fuit an condicio: si causa fuit, cessare repetitionem, si condicio, repetitioni locum fore.
 

 
Dig. 39.5.4
 

 
 Pomponius 17 ad sab.
 
Etiam per interpositam personam donatio consummari potest.
 

 
Dig. 39.5.5
 

 
 Ulpianus 32 ad sab.
 
Affectionis gratia neque honestae neque inhonestae donationes sunt prohibitae, honestae erga bene merentes amicos vel necessarios, inhonestae circa meretrices.
 

 
Dig. 39.5.6
 

 
 Ulpianus 42 ad sab.
 
Qui saxum mihi eximere de suo permisit donationis causa, statim cum lapis exemptus est meus fit, neque prohibendo me evehere efficit, ut meus esse desinat, quia quodammodo traditione meus factus est: plane si mercennarius meus exemit, mihi exemit. sed si is qui a me emerat sive mercede conduxerat, ut paterer eum sibi iure eximere, si antequam eximat, me paenituerit, meus lapis durat, si postea, ipsius factum avocare non possum: quasi traditio enim facta videtur, cum eximitur domini voluntate. quod in saxo est, idem erit etiam, si in arbore caesa vel dempta acciderit.
 

 
Dig. 39.5.7pr.
 

 
 Ulpianus 44 ad sab.
 
Filius familias donare non potest, neque si liberam peculii administrationem habeat: non enim ad hoc ei conceditur, libera peculii administratio, ut perdat.
 

 
Dig. 39.5.7.1
 

 
 Ulpianus 44 ad sab.
 
Quid ergo, si iusta ratione motus donet, numquid possit dici locum esse donationi? quod magis probabitur.
 

 
Dig. 39.5.7.2
 

 
 Ulpianus 44 ad sab.
 
Item videamus, si quis filio familias liberam peculii administrationem concesserit, ut nominatim adiceret sic se ei concedere, ut donare quoque possit, an locum habeat donatio: et non dubito donare quoque eum posse.
 

 
Dig. 39.5.7.3
 

 
 Ulpianus 44 ad sab.
 
Nonnumquam etiam ex persona poterit hoc colligi: pone enim filium esse senatoriae vel cuius alterius dignitatis: quare non dicas videri patrem, nisi ei specialiter donandi facultatem ademit, hoc quoque concessisse, dum liberam dat peculii administrationem?
 

 
Dig. 39.5.7.4
 

 
 Ulpianus 44 ad sab.
 
Pari autem ratione, qua donare filius familias prohibetur, etiam mortis causa donare prohibebitur: quamvis enim ex patris voluntate mortis quoque causa donare possit, attamen ubi cessat voluntas, inhibebitur haec quoque donatio.
 

 
Dig. 39.5.7.5
 

 
 Ulpianus 44 ad sab.
 
Sed enim meminisse oportebit, si cui donare quoque permissum est, nisi specialiter etiam mortis causa donare fuerit permissum, non posse mortis causa donare.
 

 
Dig. 39.5.7.6
 

 
 Ulpianus 44 ad sab.
 
Haec omnia locum habebunt in paganis: ceterum qui habent castrense peculium vel quasi castrense, in ea condicione sunt, ut donare et mortis causa et non mortis causa possint, cum testamenti factionem habeant.
 

 
Dig. 39.5.8
 

 
 Paulus 15 ad sab.
 
Quae liberti imposita libertatis causa praestant, ea non donantur: res enim pro his intercessit.
 

 
Dig. 39.5.9pr.
 

 
 Pomponius 33 ad sab.
 
In aedibus alienis habitare gratis donatio videtur: id enim ipsum capere videtur qui habitat, quod mercedem pro habitatione non solvit. potest enim et citra corporis donationem valere donatio, veluti ^ velut^ si donationis causa cum debitore meo paciscar, ne ante certum tempus ab eo petam.
 

 
Dig. 39.5.9.1
 

 
 Pomponius 33 ad sab.
 
Ex rebus donatis fructus perceptus in rationem donationis non computatur: si vero non fundum, sed fructus perceptionem tibi donem, fructus percepti venient in computationem donationis.
 

 
Dig. 39.5.9.2
 

 
 Pomponius 33 ad sab.
 
Quod filius familias patris iussu aut voluntate donavit, perinde est, ac si pater ipse donaverit aut si mea voluntate rem meam tu nomine tuo titio dones.
 

 
Dig. 39.5.9.3
 

 
 Pomponius 33 ad sab.
 
Donari non potest, nisi quod eius fit, cui donatur.
 

 
Dig. 39.5.10
 

 
 Paulus 15 ad sab.
 
Absenti, sive mittas qui ferat, sive quod ipse habeat sibi habere eum iubeas, donari recte potest. sed si nescit rem quae apud se est sibi esse donatam, vel missam sibi non acceperit, donatae rei dominus non fit, etiamsi per servum eius cui donabatur missa fuerit, nisi ea mente servo eius data fuerit, ut statim eius fiat.
 

 
Dig. 39.5.11
 

 
 Gaius 3 de legatis ad ed. pu.
 
Cum de modo donationis quaeritur, neque partus nomine neque fructuum neque pensionum neque mercedum ulla donatio facta esse videtur.
 

 
Dig. 39.5.12
 

 
 Ulpianus 3 disp.
 
Qui ex donatione se obligavit, ex rescripto divi pii in quantum facere potest convenitur. sed enim id, quod creditoribus debetur, erit detrahendum: haec vero, de quibus ex eadem causa quis obstrictus est, non debebit detrahere.
 

 
Dig. 39.5.13
 

 
 Ulpianus 7 disp.
 
Qui mihi donatum volebat, servo communi meo et titii rem tradidit: servus vel sic accepit quasi socio adquisiturus vel sic quasi mihi et socio: quaerebatur quid ageret. et placet, quamvis servus hac mente acceperit, ut socio meo vel mihi et socio adquirat, mihi tamen adquiri: nam et si procuratori meo hoc animo rem tradiderit, ut mihi adquirat, ille quasi sibi adquisiturus acceperit, nihil agit in sua persona, sed mihi adquirit.
 

 
Dig. 39.5.14
 

 
 Iulianus 17 Dig. 
 
Qui alienum fundum donationis causa excolit, nullam retentionem propter impensas faciet, quia domini res ab eo iniectas continuo efficit.
 

 
Dig. 39.5.15
 

 
 Marcianus 3 inst.
 
Post contractum capitale crimen donationes factae non valent ex constitutione divorum severi et antonini, nisi condemnatio secuta sit.
 

 
Dig. 39.5.16
 

 
 Ulpianus 2 resp.
 
Ex hac scriptura: " sciant heredes mei me vestem universam ac res ceteras, quascumque in diem mortis meae mecum habui, illi et illi libertis meis vivum donasse" dominium ad libertos benigna interpretatione pertinere.
 

 
Dig. 39.5.17
 

 
 Ulpianus 58 ad ed.
 
Si in stipulatum iudicatum novationis causa deductum sit et stipulatio donationis causa accepto lata, dicendum est locum liberationem habere.
 

 
Dig. 39.5.18pr.
 

 
 Ulpianus 71 ad ed.
 
Aristo ait, cum mixtum sit negotium cum donatione, obligationem non contrahi eo casu, quo donatio est, et ita et pomponius eum existimare refert.
 

 
Dig. 39.5.18.1
 

 
 Ulpianus 71 ad ed.
 
Denique refert aristonem putare, si servum tibi tradidero ad hoc, ut eum post quinquennium manumittas, non posse ante quinquennium agi, quia donatio aliqua inesse videtur: aliter atque, inquit, si ob hoc tibi tradidissem, ut continuo manumittas: hic enim nec donationi locum esse et ideo esse obligationem. sed et superiore casu quid acti sit, inspiciendum pomponius ait: potest enim quinquennium non ad hoc esse positum, ut aliquid donetur.
 

 
Dig. 39.5.18.2
 

 
 Ulpianus 71 ad ed.
 
Idem aristo ait, si donationis causa in hoc tradatur servus, ut post quinquennium manumittatur, sit autem alienus, posse dubitari an usucapiatur, quia aliquid donationis interveniret. et hoc genus quaestionis in mortis causa donationibus versari pomponius ait et magis putat ut, si ita donetur, ut post quinquennium manumittatur, posse dici usucapionem sequi.
 

 
Dig. 39.5.18.3
 

 
 Ulpianus 71 ad ed.
 
Labeo ait, si quis mihi rem alienam donaverit inque eam sumptus magnos fecero et sic mihi evincatur, nullam mihi actionem contra donatorem competere: plane de dolo posse me adversus eum habere actionem, si dolo fecit.
 

 
Dig. 39.5.19pr.
 

 
 Ulpianus 76 ad ed.
 
Hoc iure utimur, ut in rebus publicis, cum de donatione quaeritur, illud solum spectetur, utrum ob causam aliquam iustam rei publicae promittat quis vel polliceatur an non, ut, si ob honorem aliquem promittat, teneatur, si minus, non.
 

 
Dig. 39.5.19.1
 

 
 Ulpianus 76 ad ed.
 
Labeo scribit extra causam donationum esse talium officiorum mercedes ut puta: si tibi adfuero, si satis pro te dedero, si qualibet in re opera vel gratia mea usus fueris.
 

 
Dig. 39.5.19.2
 

 
 Ulpianus 76 ad ed.
 
Non potest liberalitas nolenti adquiri.
 

 
Dig. 39.5.19.3
 

 
 Ulpianus 76 ad ed.
 
Si quis dederit pecuniam mutuam titio reddendam seio, cui donatum volebat, deinde titius mortuo donatore seio dedisse proponatur, erit consequens dicere pecuniam seii fieri, sive mortuum scivit sive ignoravit is qui dabat, quia pecunia fuit dantis: sed si quidem ignoravit mortuum, erit liberatus, si sic mutuam pecuniam accepit solvendam seio. si autem mandavero tibi, ut pecuniam titio des, cui donare volebam, et tu ignorans me mortuum hoc feceris, habebis adversus heredes meos mandati actionem: si sciens, non habebis.
 

 
Dig. 39.5.19.4
 

 
 Ulpianus 76 ad ed.
 
Si quis servo pecuniam crediderit, deinde is liber factus eam expromiserit, non erit donatio, sed debiti solutio. idem in pupillo, qui sine tutoris auctoritate debuerit, dicendum est, si postea tutore auctore promittat.
 

 
Dig. 39.5.19.5
 

 
 Ulpianus 76 ad ed.
 
Sed et hae stipulationes, quae ob causam fiunt, non habent donationem.
 

 
Dig. 39.5.19.6
 

 
 Ulpianus 76 ad ed.
 
Denique pegasus putabat, si tibi centum spopondero hac condicione, si iurasses te nomen meum laturum, non esse donationem, quia ob rem facta est, res secuta est.
 

 
Dig. 39.5.20pr.
 

 
 Marcellus 22 Dig. 
 
Si patronus ex debita parte heres instituatur et libertus fidei eius commisit, ut quid daret, et hoc stipulanti fideicommissario promiserit, non erit cogendus solvere, ne pars ex legibus verecundiae patronali debita minuatur.
 

 
Dig. 39.5.20.1
 

 
 Marcellus 22 Dig. 
 
De illo dubitari potest, qui, quod per falcidiam retinere poterat, voluntatem testatoris secutus spopondit se daturum: sed magis est, ut non possit suae confessioni obviare. quemadmodum enim, si solvisset, fidem testatori suo adimplesse videbatur et nulla ei repetitio concessa fuerat, ita et stipulatione procedente contra fidem testatoris, quam adgnovit, venienti ei merito occurretur.
 

 
Dig. 39.5.21pr.
 

 
 Celsus 28 Dig. 
 
Ut mihi donares, creditori meo delegante me promisisti: factum valet, ille enim suum recepit.
 

 
Dig. 39.5.21.1
 

 
 Celsus 28 Dig. 
 
Sed si debitorem meum tibi donationis immodicae causa promittere iussi, an summoveris donationis exceptione necne, tractabitur. et meus quidem debitor exceptione te agentem repellere non potest, quia perinde sum, quasi exactam a debitore meo summam tibi donaverim et tu illam ei credideris. sed ego, si quidem pecuniae a debitore meo nondum solutae sint, habeo adversus debitorem meum rescissoriam in id, quod supra legis modum tibi promisit ita, ut in reliquum tantummodo tibi maneat obligatus: sin autem pecunias a debitore meo exegisti, in hoc, quod modum legis excedit, habeo contra te condictionem.
 

 
Dig. 39.5.22
 

 
 Modestinus 8 diff.
 
Eum, qui donationis causa pecuniam vel quid aliud promisit, de mora solutionis pecuniae usuras non debere, summae aequitatis est, maxime cum in bonae fidei contractibus donationis species non deputetur.
 

 
Dig. 39.5.23pr.
 

 
 Modestinus 15 resp.
 
Modestinus respondit creditorem futuri temporis usuras et remittere et minuere pacto posse nec in ea donatione ex summa quantitatis aliquid vitii incurrere.
 

 
Dig. 39.5.23.1
 

 
 Modestinus 15 resp.
 
Modestinus respondit mente captum donare non posse.
 

 
Dig. 39.5.24
 

 
 Iavolenus 14 ex cass.
 
Fideiussori eius, qui donationis causa pecuniam supra modum legis promisit, exceptio dari debet etiam invito reo, ne, si forte reus solvendo non fuerit, pecuniam fideiussor amittat.
 

 
Dig. 39.5.25
 

 
 Iavolenus 6 epist.
 
Si tibi dederim rem, ut titio meo nomine donares, et tu tuo nomine eam ei dederis, an factam eius putes? respondit, si rem tibi dederim, ut titio meo nomine donares eamque tu tuo nomine ei dederis, quantum ad iuris suptilitatem accipientis facta non est et tu furti obligares: sed benignius est, si agam contra eum qui rem accepit, exceptione doli mali me summoveri.
 

 
Dig. 39.5.26
 

 
 Pomponius 4 ad q. muc.
 
Nuda ratio non facit aliquem debitorem: ut puta quod donare libero homini volumus licet referamus in rationes nostras debere nos, tamen nulla donatio intellegitur.
 

 
Dig. 39.5.27
 

 
 Papinianus 29 quaest.
 
Aquilius regulus iuvenis ad nicostratum rhetorem ita scripsit: " quoniam et cum patre meo semper fuisti et me eloquentia et diligentia tua meliorem reddidisti, dono et permitto tibi habitare in illo cenaculo eoque uti". defuncto regulo controversiam habitationis patiebatur nicostratus et cum de ea re mecum contulisset, dixi posse defendi non meram donationem esse, verum officium magistri quadam mercede remuneratum regulum ideoque non videri donationem sequentis temporis irritam esse. quod si expulsus nicostratus veniat ad iudicem, ad exemplum interdicti, quod fructuario proponitur, defendendus erit quasi loco possessoris constitutus, qui usum cenaculi accepit.
 

 
Dig. 39.5.28
 

 
 Papinianus 3 resp.
 
Hereditatem pater sibi relictam filiae sui iuris effectae donavit: creditoribus hereditariis filia satisfacere debet, vel, si hoc minime faciat et creditores contra patrem veniant, cogendam eam per actionem praescriptis verbis patrem adversus eos defendere.
 

 
Dig. 39.5.29pr.
 

 
 Papinianus 10 resp.
 
Donari videtur, quod nullo iure cogente conceditur.
 

 
Dig. 39.5.29.1
 

 
 Papinianus 10 resp.
 
Quidam in iure interrogatus nihil sibi debere tutoris heredes respondit. eum actionem iure amisisse respondi: licet enim non transactionem, sed donationis haec verba esse quis accipiat, attamen eum, qui in iure confessus est, suam confessionem infirmare non posse.
 

 
Dig. 39.5.29.2
 

 
 Papinianus 10 resp.
 
Donationem quidem partis bonorum proximae cognatae viventis nullam fuisse constabat: verum ei, qui donavit ac postea iure praetorio successit, quoniam adversus bonos mores et ius gentium festinasset, actiones hereditarias in totum denegandas respondit:
 

 
Dig. 39.5.30
 

 
 Marcianus l.S. de delator.
 
Nam ei ut indigno aufertur hereditas.
 

 
Dig. 39.5.31pr.
 

 
 Papinianus 12 resp.
 
Donationes in concubinam collatas non posse revocari convenit nec, si matrimonium inter eosdem postea fuerit contractum, ad irritum reccidere quod ante iure valuit. an autem maritalis honor et affectio pridem praecesserit, personis comparatis, vitae coniunctione considerata perpendendum esse respondi: neque enim tabulas facere matrimonium.
 

 
Dig. 39.5.31.1
 

 
 Papinianus 12 resp.
 
Species extra dotem a matre filiae nomine viro traditas filiae quae praesens fuit donatas et ab ea viro traditas videri respondi nec matrem offensam repetitionem habere vel eas recte vindicare, quod vir cavisset extra dotem usibus puellae sibi traditas, cum ea significatione non modus donationis declaretur nec ab usu proprietas separetur, sed peculium a dote puellae distingueretur. iudicem tamen aestimaturum, si mater iure contra filiam offensa eas revocare velit, et verecundiae maternae congruam bonique viri arbitrio competentem ferre sententiam.
 

 
Dig. 39.5.31.2
 

 
 Papinianus 12 resp.
 
Pater, qui filiae, quam habuit in potestate, mancipia donavit et peculium emancipatae non ademit, ex post facto donationem videbatur perfecisse.
 

 
Dig. 39.5.31.3
 

 
 Papinianus 12 resp.
 
Eiusmodi lege deposita in aede arca, ut eam ipse solus qui deposuit tolleret aut post mortem domini aelius speratus, non videri celebratam donationem respondi.
 

 
Dig. 39.5.31.4
 

 
 Papinianus 12 resp.
 
Ratae donationes esse non possunt post crimen perduellionis contractum, cum heredem quoque teneat, etsi nondum postulatus vita decesserit.
 

 
Dig. 39.5.32
 

 
 Scaevola 5 resp.
 
Lucius titius epistulam talem misit: " ille illi salutem. hospitio illo quamdiu volueris utaris superioribus diaetis omnibus gratuito, idque te ex voluntate mea facere hac epistula notum tibi facio": quaero an heredes eius habitatione eum prohibere possunt. respondit secundum ea quae proponerentur, heredes eius posse mutare voluntatem.
 

 
Dig. 39.5.33pr.
 

 
 Hermogenianus 6 iuris epit.
 
Qui id, quod ex causa donationis stipulanti spoponderat, solvi constituit, actione constitutae pecuniae non in solidum, sed in quantum facere potest convenitur: causam enim et originem constitutae pecuniae, non iudicii potestatem praevalere placuit. sed et condemnatus ex causa donationis in actione iudicati non frustra desiderat in quantum facere potest conveniri.
 

 
Dig. 39.5.33.1
 

 
 Hermogenianus 6 iuris epit.
 
Ea lege donationis causa pecunia titio numerata, ut statim donatori mutuo detur, non impeditur dominii translatio: ac propterea isdem nummis donatori creditis novum dominium in his quaeritur.
 

 
Dig. 39.5.33.2
 

 
 Hermogenianus 6 iuris epit.
 
Mutus et surdus donare non prohibentur.
 

 
Dig. 39.5.33.3
 

 
 Hermogenianus 6 iuris epit.
 
Si, cum primus tibi donare vellet et tu donandi secundo voluntatem haberes, primus secundo ex voluntate tua stipulanti promiserit, perficitur donatio et, quia nihil primus secundo, a quo convenitur, donavit, et quidem in solidum, non in id quod facere potest condemnatur. idque custoditur et si delegante eo, qui donationem erat accepturus, creditori eius donator promiserit: et hoc enim casu creditor suum negotium gerit.
 

 
Dig. 39.5.34pr.
 

 
 Paulus 5 sent.
 
Si pater emancipati filii nomine donationis animo pecuniam faeneravit eamque filius stipulatus est, ipso iure perfectam donationem ambigi non potest.
 

 
Dig. 39.5.34.1
 

 
 Paulus 5 sent.
 
Si quis aliquem a latrunculis vel hostibus eripuit et aliquid pro eo ab ipso accipiat, haec donatio inrevocabilis est: non merces eximii laboris appellanda est, quod contemplatione salutis certo modo aestimari non placuit.
 

 
Dig. 39.5.35pr.
 

 
 Scaevola 31 Dig. 
 
Ad eum, quem manumiserat, epistulam misit in haec verba: " titius sticho liberto suo salutem. cum te manumiserim, peculium quoque tuum omne, quidquid habes tam in nominibus quam in rebus moventibus sive in numerato, me tibi concedere hac epistula manu mea scripta notum tibi facio". eundem libertum testamento ex besse scripsit heredem, sempronium ex triente: nec peculium sticho legavit nec actiones praestari iussit. quaesitum est, utrum in assem sticho actio detur eorundem nominum, quae in peculio habuit, an utrisque heredibus pro portionibus hereditariis. respondit secundum ea quae proponerentur utrisque heredibus pro hereditariis portionibus competere.
 

 
Dig. 39.5.35.1
 

 
 Scaevola 31 Dig. 
 
Lucius titius fundum maeviae donavit et ante traditionem eundem fundum post dies paucos seio pignori obligavit et intra dies triginta maeviam in vacuam possessionem eiusdem fundi induxit: quaero, an donatio perfecta sit. respondit secundum ea quae proponerentur perfectam: verum creditorem firmam pignoris obligationem habere.
 

 
Dig. 39.5.35.2
 

 
 Scaevola 31 Dig. 
 
Avia sub nomine labeonis nepotis sui mutuam pecuniam dedit, et usuras semper cepit et instrumenta debitorum a labeone recepit, quae in hereditate eius inventa sunt: quaero, an donatio perfecta esse videatur. respondit, cum debitor labeoni obligatus est, perfectam donationem esse.
 

 

 
 Dig. 39.6.0. De mortis causa donationibus et capionibus. 
 

 
Dig. 39.6.1pr.
 

 
 Marcianus 9 inst.
 
Mortis causa donatio est, cum quis habere se vult quam eum cui donat magisque eum cui donat quam heredem suum.
 

 
Dig. 39.6.1.1
 

 
 Marcianus 9 inst.
 
Sic et apud homerum telemachus donat piraeo.
 

 
Dig. 39.6.2
 

 
 Ulpianus 32 ad sab.
 
Iulianus libro septimo decimo digestorum tres esse species mortis causa donationum ait, unam, cum quis nullo praesentis periculi metu conterritus, sed sola cogitatione mortalitatis donat. aliam esse speciem mortis causa donationum ait, cum quis imminente periculo commotus ita donat, ut statim fiat accipientis. tertium genus esse donationis ait, si quis periculo motus non sic det, ut statim faciat accipientis, sed tunc demum, cum mors fuerit insecuta.
 

 
Dig. 39.6.3
 

 
 Paulus 7 ad sab.
 
Mortis causa donare licet non tantum infirmae valetudinis causa, sed periculi etiam propinquae mortis vel ab hoste vel a praedonibus vel ab hominis potentis crudelitate aut odio aut navigationis ineundae:
 

 
Dig. 39.6.4
 

 
 Gaius 1 rer. cott. sive aur.
 
Aut per insidiosa loca iturus.
 

 
Dig. 39.6.5
 

 
 Ulpianus 2 inst.
 
Aut aetate fessus:
 

 
Dig. 39.6.6
 

 
 Paulus 7 ad sab.
 
Haec enim omnia instans periculum demonstrant.
 

 
Dig. 39.6.7
 

 
 Ulpianus 32 ad sab.
 
Si aliquis mortis causa donaverit et poena fuerit capitis affectus, removetur donatio ut imperfecta, quamvis ceterae donationes sine suspicione poenae factae valeant.
 

 
Dig. 39.6.8pr.
 

 
 Ulpianus 7 ad sab.
 
Qui pretio accepto hereditatem praetermisit, sive ad substitutum perventura sit hereditas, sive ab eo ab intestato successurus, mortis causa capere videtur: nam quidquid propter alicuius mortem obvenit, mortis causa capitur: quam sententiam et iulianus probat et hoc iure utimur. nam et quod a statulibero condicionis implendae causa capitur vel a legatario, mortis causa accipitur: et quod pater dedit propter mortem filii vel cognati, mortis causa capi iulianus scripsit.
 

 
Dig. 39.6.8.1
 

 
 Ulpianus 7 ad sab.
 
Denique et sic posse donari aut, ut, si convaluerit, recipiatur.
 

 
Dig. 39.6.9
 

 
 Paulus 3 ad sab.
 
Omnibus mortis causa capere permittitur, qui scilicet et legata accipere possunt.
 

 
Dig. 39.6.10
 

 
 Ulpianus 24 ad sab.
 
Ei, cui mortis causa donatum est, posse substitui constat in hunc modum, ut promittat alicui, si ipse capere non possit, vel sub alia condicione.
 

 
Dig. 39.6.11
 

 
 Ulpianus 33 ad sab.
 
Mortis causa filii sui pater recte donare poterit etiam constante matrimonio filii.
 

 
Dig. 39.6.12
 

 
 Ulpianus 44 ad sab.
 
Si mulier, ventris nomine per calumniam ut in possessionem mitti desideret, pecuniam accepit, forte dum substituto patrocinatur, ut institutum aliqua ratione excludat, mortis causa eam capere iulianus saepius scribit.
 

 
Dig. 39.6.13pr.
 

 
 Iulianus 17 Dig. 
 
Si alienam rem mortis causa donavero eaque usucapta fuerit, verus dominus eam condicere non potest, sed ego, si convaluero.
 

 
Dig. 39.6.13.1
 

 
 Iulianus 17 Dig. 
 
Marcellus notat: in mortis causa donationibus etiam facti quaestiones sunt. nam et sic potest donari, ut omnimodo ex ea valetudine donatore mortuo res non reddatur: et ut reddatur, etiamsi prior ex eadem valetudine donator decesserit, si tamen mutata voluntate restitui sibi voluerit. sed et sic donari potest, ut non aliter reddatur, quam si prior ille qui acceperit decesserit. sic quoque potest donari mortis causa, ut nullo casu sit eius repetitio, id est nec si convaluerit quidem donator.
 

 
Dig. 39.6.14
 

 
 Iulianus 18 Dig. 
 
Si mortis causa donatus fundus est et in eum impensae necessariae atque utiles factae sint, fundum vindicantes doli mali exceptione summoventur, nisi pretium earum restituant.
 

 
Dig. 39.6.15
 

 
 Iulianus 27 Dig. 
 
Marcellus notat: cum testamento relinquendi, cui velint, adepti sint filii familias milites liberam facultatem, credi potest ea etiam remissa, quae donationes mortis causa fieri prohibent. paulus notat: hoc et constitutum est et ad exemplum legatorum mortis causa donationes revocatae sunt.
 

 
Dig. 39.6.16
 

 
 Iulianus 29 Dig. 
 
Mortis causa donatio etiam dum pendet, an convalescere possit donator, revocari potest.
 

 
Dig. 39.6.17
 

 
 Iulianus 47 Dig. 
 
Etsi debitor consilium creditorum fraudandorum non habuisset, avelli res mortis causa ab eo donata debet. nam cum legata ex testamento eius, qui solvendo non fuit, omnimodo inutilia sint, possunt videri etiam donationes mortis causa factae rescindi debere, quia legatorum instar optinent.
 

 
Dig. 39.6.18pr.
 

 
 Iulianus 60 Dig. 
 
Mortis causa capimus non tunc solum, cum quis suae mortis causa nobis donat, sed et si propter alterius mortem id faciat: veluti si quis filio vel fratre suo moriente donet maevio ea condicione, ut, si convaluerit alteruter eorum, reddatur sibi res, si decesserit, maneat apud maevium.
 

 
Dig. 39.6.18.1
 

 
 Iulianus 60 Dig. 
 
Si donaturus mihi mortis causa debitorem tuum creditori meo delegaveris, omnimodo capere videbor tantam pecuniam, quanta a creditore meo liberatus fuero. quod si ab eodem ego stipulatus fuero, eatenus capere existimandus ero, quatenus debitor solvendo fuerit: nam et si convaluisset creditor idemque donator, condictione aut in factum actione debitoris obligationem dumtaxat reciperet.
 

 
Dig. 39.6.18.2
 

 
 Iulianus 60 Dig. 
 
Titia chirographa debitorum suorum septicii et maevii donatura illis ageriae dedit et rogavit eam, ut ea, si decessisset, illis daret, si convaluisset, sibi redderet: morte secuta maevia titiae filia heres extitit: ageria autem, ut rogata erat, chirographa septicio et maevio supra scriptis dedit. quaeritur, si maevia heres summam, quae debebatur ex chirographis supra scriptis, petat vel ipsa chirographa, an exceptione excludi possit? respondit maeviam vel pacti conventi vel doli mali exceptione summoveri posse.
 

 
Dig. 39.6.18.3
 

 
 Iulianus 60 Dig. 
 
Qui hominem noxae nomine vel alias obligatum mortis causa acceperit, tantum cepisse intellegendus est, quanti is homo venire potuisset. idem in fundo qui obligatus est observari poterit, ut pretium excutiatur.
 

 
Dig. 39.6.19
 

 
 Iulianus 80 Dig. 
 
Si filio familias res mortis causa data fuerit et convaluisset, donator actionem de peculio cum patre habet: at si pater familias, cum mortis causa donationem accepisset, in adoptionem se dederit, res ipsa a donatore repetitur. nec huic similis est is, qui rem, quam mortis causa acceperat, alii porro dederit: nam donator huic non rem, sed pretium eius condiceret.
 

 
Dig. 39.6.20
 

 
 Iulianus 1 ad urs. ferocem.
 
Ei, qui non amplius parte capere poterat, legatus est fundus, si decem dedisset heredi: non totam summam is dare debet, ut partem fundi haberet, sed partem dumtaxat pro rata, qua legatum consequitur.
 

 
Dig. 39.6.21
 

 
 Iulianus 2 ad urs. ferocem.
 
Eum, qui ut adiret hereditatem pecuniam accepisset, plerique, in quibus priscus quoque, responderunt mortis causa eum capere.
 

 
Dig. 39.6.22
 

 
 Africanus 1 quaest.
 
In mortis causa donationibus non tempus donationis, sed mortis intuendum est, an quis capere possit.
 

 
Dig. 39.6.23
 

 
 Africanus 2 quaest.
 
Si filio familias mortis causa donatum sit et vivo donatore moriatur filius, pater vivat, quaesitum est, quid iuris sit. respondit morte filii condictionem competere, si modo ipsi potius filio quam patri donaturus dederit: alioquin, si quasi ministerio eius pater usus sit, ipsius patris mortem spectandam esse. idque iuris fore et si de persona servi quaeratur.
 

 
Dig. 39.6.24
 

 
 Africanus 9 quaest.
 
Quod debitori acceptum factum esset mortis causa, si convaluerit donator, etiam tempore liberato ei potest condici: namque acceptilatione interveniente abitum ab iure pristinae obligationis eamque in huius condictionis transfusam.
 

 
Dig. 39.6.25pr.
 

 
 Marcianus 9 inst.
 
Tam is qui testamentum facit quam qui non facit mortis causa donare potest.
 

 
Dig. 39.6.25.1
 

 
 Marcianus 9 inst.
 
Filius familias, qui non potest facere testamentum nec voluntate patris, tamen mortis causa donare patre permittente potest.
 

 
Dig. 39.6.26
 

 
 Marcianus 2 reg.
 
Si qui invicem sibi mortis causa donaverunt pariter decesserunt, neutrius heres repetet, quia neuter alteri supervixit. idem iuris est, si pariter maritus et uxor sibi donaverunt.
 

 
Dig. 39.6.27
 

 
 Marcianus 5 reg.
 
Ubi ita donatur mortis causa, ut nullo casu revocetur, causa donandi magis est quam mortis causa donatio: et ideo perinde haberi debet atque alia quaevis inter vivos donatio. ideoque inter viros et uxores non valet et ideo nec falcidia locum habet quasi in mortis causa donatione.
 

 
Dig. 39.6.28
 

 
 Marcellus l.S. resp.
 
Avunculo suo debitori mortis causa donaturus quae debebat ita scripsit tabulae vel chirographum tot ubicumque sunt, inanes esse neque eum solvere debere: quaero, an heredes, si pecuniam ab avunculo defuncti petant, exceptione doli mali tueri se possint. Marcellus respondit posse: nimirum enim contra voluntatem defuncti heres petit ab eo.
 

 
Dig. 39.6.29
 

 
 Ulpianus 17 ad ed.
 
Si mortis causa res donata est et convaluit qui donavit, videndum, an habeat in rem actionem. et si quidem quis sic donavit, ut, si mors contigisset, tunc haberet cui donatum est, sine dubio donator poterit rem vindicare: mortuo eo tunc is cui donatum est. si vero sic, ut iam nunc haberet, redderet, si convaluisset vel de proelio vel peregre redisset, potest defendi in rem competere donatori, si quid horum contigisset, interim autem ei cui donatum est. sed et si morte praeventus sit is cui donatum est, adhuc quis dabit in rem donatori.
 

 
Dig. 39.6.30
 

 
 Ulpianus 21 ad ed.
 
Qui mortis causa donavit, ipse ex paenitentia condictionem vel utilem actionem habet.
 

 
Dig. 39.6.31pr.
 

 
 Gaius 8 ad ed. provinc.
 
Mortis causa capitur, cum propter mortem alicuius capiendi occasio obvenit, exceptis his capiendi figuris quae proprio nomine appellantur. certe enim et qui hereditario aut legati aut fideicommissi iure capit, ex morte alterius nanciscitur capiendi occasionem, sed quia proprio nomine hae species capiendi appellantur, ideo ab hac definitione separantur.
 

 
Dig. 39.6.31.1
 

 
 Gaius 8 ad ed. provinc.
 
Iuliano placet, licet solvendo non sit debitor, cui acceptum latum sit, videri ei mortis causa donatum.
 

 
Dig. 39.6.31.2
 

 
 Gaius 8 ad ed. provinc.
 
Sine donatione autem capitur veluti pecunia, quam statuliber aut legatarius alicui condicionis implendae gratia numerat, sive extraneus sit qui accepit sive heres. eodem numero est pecunia, quam quis in hoc accipit, ut vel adeat hereditatem vel non adeat, quique in hoc accipit pecuniam, ut legatum omittat. sed et dos, quam quis in mortem mulieris a marito stipulatur, capitur sane mortis causa: cuius generis dotes recepticiae vocantur. rursus id, quod mortis causa donatur, aut in periculum mortis datur aut cogitationem mortalitatis, quod nos quandoque morituros intellegimus.
 

 
Dig. 39.6.31.3
 

 
 Gaius 8 ad ed. provinc.
 
Si iusseris mortis causa debitorem tuum mihi aut creditori meo expromittere decem, quid iuris esset quaeritur, si iste debitor solvendo non sit. et ait iulianus, si ego stipulatus fuerim, tantam pecuniam videri me cepisse, in quantum debitor solvendo fuisset: nam et si convaluisset, inquit, donator, obligationem dumtaxat debitoris recipere deberet. si vero creditor meus stipulatus fuerit, tantam videri me pecuniam accepisse, in quantum a creditore meo liberatus essem.
 

 
Dig. 39.6.31.4
 

 
 Gaius 8 ad ed. provinc.
 
Per accepti quoque lationem egens debitor liberatus totam eam pecuniam, qua liberatus est, cepisse videtur.
 

 
Dig. 39.6.32
 

 
 Ulpianus 76 ad ed.
 
Non videtur perfecta donatio mortis causa facta, antequam mors insequatur.
 

 
Dig. 39.6.33
 

 
 Paulus 4 ad plaut.
 
Qui alienam rem mortis causa traditam usucepit, non ab eo videretur cepisse, cuius res fuisset, sed ab eo, qui occasionem usucapionis praestitisset.
 

 
Dig. 39.6.34
 

 
 Marcellus 28 Dig. 
 
Mortis causa donatio etiam sic constitui potest, ut quid stipuletur in annos singulos quoad viveret, scilicet ut post mortem promissoris incipiat exactio.
 

 
Dig. 39.6.35pr.
 

 
 Paulus 6 ad l. iul. et pap.
 
Senatus censuit placere mortis causa donationes factas in eos, quos lex prohibet capere, in eadem causa haberi, in qua essent, quae testamento his legata essent, quibus capere per legem non liceret. ex hoc senatus consulto multae variaeque quaestiones agitantur, de quibus pauca referamus.
 

 
Dig. 39.6.35.1
 

 
 Paulus 6 ad l. iul. et pap.
 
Donatio dicta est a dono quasi dono datum, rapta a graeco: nam hi dicunt dwron kai dwreisvai.
 

 
Dig. 39.6.35.2
 

 
 Paulus 6 ad l. iul. et pap.
 
Sed mortis causa donatio longe differt ab illa vera et absoluta donatione, quae ita proficiscitur, ut nullo casu revocetur. et ibi qui donat illum potius quam se habere mavult: at is, qui mortis causa donat, se cogitat atque amore vitae recepisse potius quam dedisse mavult: et hoc est, quare vulgo dicatur: " se potius habere vult, quam eum cui donat, illum deinde potius quam heredem suum".
 

 
Dig. 39.6.35.3
 

 
 Paulus 6 ad l. iul. et pap.
 
Ergo qui mortis causa donat, qua parte se cogitat, negotium gerit, scilicet ut, cum convaluerit, reddatur sibi: nec dubitaverunt cassiani, quin condictione repeti possit quasi re non secuta propter hanc rationem, quod ea quae dantur aut ita dantur, ut aliquid facias, aut ut ego aliquid faciam, aut ut lucius titius, aut ut aliquid optingat, et in istis condictio sequitur.
 

 
Dig. 39.6.35.4
 

 
 Paulus 6 ad l. iul. et pap.
 
Mortis causa donatio fit multis modis: alias extra suspicionem ullius periculi a sano et in bona valetudine posito et cui ex humana sorte mortis cogitatio est: alias ex metu mortis aut ex praesenti periculo aut ex futuro, si quidem terra marique, tam in pace quam in bello et tam domi quam militiae multis generibus mortis periculum metui potest. nam et sic potest donari, ut omnimodo ex ea valetudine donatore mortuo res non reddatur, et ut reddatur, etiamsi prior ex eadem valetudine decesserit, si tamen mutata voluntate restitui sibi voluerit. et sic donari potest, ut non aliter reddatur, quam si prior ille qui accepit decesserit. sic quoque potest donari mortis causa, ut nullo casu sit repetitio, id est ne si convaluerit quidem donator.
 

 
Dig. 39.6.35.5
 

 
 Paulus 6 ad l. iul. et pap.
 
Si quis societatem per donationem mortis causa inierit, dicendum est nullam societatem esse.
 

 
Dig. 39.6.35.6
 

 
 Paulus 6 ad l. iul. et pap.
 
Si duobus debitoribus mortis causa donaturus creditor uni acceptum tulit et convaluerit, eligere potest, utri eorum condicat.
 

 
Dig. 39.6.35.7
 

 
 Paulus 6 ad l. iul. et pap.
 
Sed qui mortis causa in annos singulos pecuniam stipulatus est, non est similis ei, cui in annos singulos legatum est: nam licet multa essent legata, stipulatio tamen una est et condicio eius cui expromissum est semel intuenda est.
 

 
Dig. 39.6.36
 

 
 Ulpianus 8 ad l. iul. et pap.
 
Quod condicionis implendae causa datur, licet non ex bonis mortui proficiscitur, capere tamen supra modum non poterit is, cui certum modum ad capiendum lex concessit. certe quod a statulibero condicionis implendae causa datur, indubitate modo lege concesso imputatur: sic tamen, si mortis tempore in peculio id habuit. ceterum si post mortem, vel etiam si alius pro eo dedit, quia non fuit ex his bonis, quae mortis tempore testator habuit, in eadem erunt causa, in qua sunt, quae a legatariis dantur.
 

 
Dig. 39.6.37pr.
 

 
 Ulpianus 15 ad l. iul. et pap.
 
Illud generaliter meminisse oportebit donationes mortis causa factas legatis comparatas: quodcumque igitur in legatis iuris est, id in mortis causa donationibus erit accipiendum.
 

 
Dig. 39.6.37.1
 

 
 Ulpianus 15 ad l. iul. et pap.
 
Iulianus ait: si quis servum mortis causa sibi donatum vendiderit et hoc vivo donatore fecerit, pretii condictionem donator habebit, si convaluisset et hoc donator elegerit. alioquin et ipsum servum restituere compellitur.
 

 
Dig. 39.6.38
 

 
 Marcellus 1 ad l. iul. et pap.
 
Inter mortis causa donationem et omnia, quae mortis causa quis ceperit, est earum rerum differentia: nam mortis causa donatur quod praesens praesenti dat, mortis causa capi intellegitur et quod non cadit in speciem donationis. etenim cum testamento quis suo pamphilum servum suum liberum esse iussit, si mihi decem dederit, nihil mihi donasse videbitur, et tamen, si accepero a servo decem, mortis causa accepisse me convenit. idem accidit, quod quis sit heres institutus, si mihi decem dederit: nam accipiendo ab eo, qui heres institutus est, condicionis explendae eius causa, mortis causa capio.
 

 
Dig. 39.6.39
 

 
 Paulus 17 ad plaut.
 
Si is, cui mortis causa servus donatus est, eum manumisit, tenetur condictione in pretium servi, quoniam scit posse sibi condici, si convaluerit donator.
 

 
Dig. 39.6.40
 

 
 Papinianus 29 quaest.
 
Si mortis causa inter virum et uxorem donatio facta sit, morte secuta reducitur ad id tempus donatio, quo interposita fuisset.
 

 
Dig. 39.6.41
 

 
 Papinianus 2 resp.
 
Quod statuliber uni ex heredibus de peculio dedit, ei qui accepit in falcidiae rationem venit et in hereditatis petitione, item ex trebelliano restituitur. ex peculio autem videtur dari, quod statuliber donatum accepit et dedit. et quod ab alio nomine ipsius eo praesente datur, prope est, ut ab ipso datum intellegatur.
 

 
Dig. 39.6.42pr.
 

 
 Papinianus 13 resp.
 
Seia cum bonis suis traditionibus factis titio cognato donationis causa cessisset, usum fructum sibi recepit et convenit, ut, si titius ante ipsam vita decessisset, proprietas ad eam rediret, si postea superstitibus liberis titii mortua fuisset, tunc ad eos bona pertinerent. igitur si res singulas heredes lucii titii vindicent, doli non inutiliter opponetur exceptio. bonae fidei autem iudicio constituto quaerebatur, an mulier promittere debeat se bona, cum moreretur, filiis titii restituturam. incurrebat haesitatio non extorquendae donationis, quae nondum in personam filiorum initium acceperat. sed numquid interposita cautione prior donatio, quae dominio translato pridem perfecta est, propter legem in exordio datam retinetur, non secunda promittitur? utrum ergo certae condicionis donatio fuit an quae mortis consilium ac titulum haberet? sed denegari non potest mortis causa factam videri. sequitur, ut soluta priore donatione, quoniam seia titio superstes fuit, sequens extorqueri videatur. muliere denique postea diem functa liberi titii si cautionem ex consensu mulieris acceperint, contributioni propter falcidiam ex persona sua tenebuntur.
 

 
Dig. 39.6.42.1
 

 
 Papinianus 13 resp.
 
Cum pater in extremis vitae constitutus emancipato filio quaedam sine ulla condicione redhibendi donasset ac fratres et coheredes eius bonis contribui donationes falcidiae causa vellent, ius antiquum servandum esse respondi: non enim ad alia constitutionem pertinere, quam quae lege certa donarentur et morte insecuta quodammodo bonis auferrentur spe retinendi perempta: eum autem, qui absolute donaret, non tam mortis causa quam morientem donare.
 

 
Dig. 39.6.43
 

 
 Nerva 1 resp.
 
Fulcinius: inter virum et uxorem mortis causa donationem ita fieri, si donator iustissimum mortis metum habeat. neratius: sufficere existimationem donantis hanc esse, ut moriturum se putet: quam iuste nec ne susceperit, non quaerendum. quod magis tuendum est.
 

 
Dig. 39.6.44
 

 
 Paulus 1 manual.
 
Si servo mortis causa donatum sit, videamus, cuius mors inspici debeat, ut sit locus condictioni, domini an ipsius servi. sed magis eius inspicienda est, cui donatum esset. sed tamen post mortem ante apertas tabulas testamenti manumissum haec donatio non sequitur.
 

 
	
 
 
 
	 Ius Romanum 
	 Justinian 
	 The Latin Library 
	 The Classics Page