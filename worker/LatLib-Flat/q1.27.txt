St. Thomas Aquinas: Summa Theologica, Prima Pars Quaestio XXVII 
 
 
 
 
 SUMMMA THEOLOGICAE 
 
ANGELICI DOCTORIS SANCTI THOMAE AQUINATIS
 
PRIMA PARS
 
QUAESTIO XXVII
 
De processione divinarum Personarum
 
in quinque articulos divisa 
 
 
 
 
 
Consideratis autem his quae ad divinae essentiae unitatem pertinent, restat considerare de his
quae pertinent ad trinitatem Personarum in divinis. 
Et quia Personae divinae secundum relationes originis distinguuntur, secundum ordinem
doctrinae prius considerandum est de origine, sive de processione: secundo, de relationibus
originis; tertio, de Personis. 
Circa processionem quaeruntur quinque. 
 
 Primo: utrum processio sit in divinis. 
 Secundo: utrum aliqua processio in divinis generatio dici possit. 
 Tertio: utrum praeter generationem aliqua alia processio possit esse in divinis. 
 Quarto: utrum illa alia processio possit dici generatio. 
 Quinto: utrum in divinis sint plures processiones quam duae. 
 
 ARTICULUS 1
 
Utrum processio sit in divinis
 
 Ad primum sic proceditur. Videtur quod in Deo non possit esse aliqua processio. 
1. Processio enim significat motum ad extra. Sed in divinis nihil est mobile, neque extraneum. 
Ergo neque processio. 
2. Praeterea, omne procedens est diversum ab eo a quo procedit. Sed in Deo non est aliqua
diversitas, sed summa simplicitas. Ergo in Deo non est processio aliqua. 
3. Praeterea, procedere ab alio videtur rationi primi principii repugnare. Sed Deus est
primum principium, ut supra ostensum est. Ergo in Deo processio locum non habet. 
Sed contra est quod dicit Dominus, Io. 8,42: Ego ex Deo processi. 
Respondeo dicendum quod divina Scriptura, in rebus divinis, nominibus ad processionem
pertinentibus utitur. Hanc autem processionem diversi diversimode acceperunt. Quidam enim
acceperunt hanc processionem secundum quod effectus procedit a causa. Et sic accepit Arius,
dicens Filium procedere a Patre sicut primam eius creaturam, et Spiritum Sanctum procedere a
Patre et Filio sicut creaturam utriusque. Et secundum hoc, neque Filius neque Spiritus Sanctus
esset verus Deus. Quod est contra id quod dicitur de Filio, I Io. utl., 20: ut simus in vero Filio
eius, hic est verus Deus. Et de Spiritu Sancto dicitur I Cor. 6,19: Nescitis quia membra vestra
templum sunt Spiritus Sancti? Templum autem habere solius Dei est. 
Alii vero hanc processionem acceperunt secundum quod causa dicitur procedere in effectum,
inquantum vel movet ipsum, vel similitudinem suam ipsi imprimit. Et sic accepit Sabellius,
dicens ipsum Deum Patrem Filium dici, secundum quod carnem assumpsit ex Virgine. Et
eundem dicit Spiritum Sanctum, secundum quod creaturam rationalem sanctificat, et ad vitam
movet. Huic autem acceptioni repugnant verba Domini de se dicentis, Io. 5,19 non potest facere
a se Filius quidquam; et multa alia, per quae ostenditur quod non est ipse Pater qui Filius. 
Si quis autem diligenter consideret, uterque accepit processionem secundum quod est ad aliquid
extra: unde neuter posuit processionem in ipso Deo. Sed, cum omnis processio sit secundum
aliquam actionem, sicut secundum actionem quae tendit in exteriorem materiam, est aliqua
processio ad extra; ita secundum actionem quae manet in ipso agente, attenditur processio
quaedam ad intra. Et hoc maxime patet in intellectu, cuius actio, scilicet intelligere, manet in
intelligente. Quicumque enim intelligit, ex hoc ipso quod intelligit, procedit aliquid intra
ipsum, quod est conceptio rei intellectae, ex vi intellectiva proveniens, et ex eius notitia
procedens. Quam quidem conceptionem vox significat: et dicitur verbum cordis, significatum
verbo vocis. 
Cum autem Deus sit super omnia, ea quae in Deo dicuntur, non sunt intelligenda secundum
modum infimarum creaturarum, quae sunt corpora; sed secundum similitudinem supremarum
creaturarum, quae sunt intellectuales substantiae; a quibus etiam similitudo accepta deficit a
repraesentatione divinorum. Non ergo accipienda est processio secundum quod est in
corporalibus, vel per motum localem, vel per actionem alicuius causae in exteriorem effectum,
ut calor a calefaciente in calefactum; sed secundum emanationem intelligibilem, utpote verbi
intelligibilis a dicente, quod manet in ipso. Et sic fides catholica processionem ponit in divinis. 
Ad primum ergo dicendum quod obiectio illa procedit de processione quae est motus localis, vel
quae est secundum actionem tendentem in exteriorem materiam, vel in exteriorem effectum:
talis autem processio non est in divinis, ut dictum est. 
Ad secundum dicendum quod id quod procedit secundum processionem quae est ad extra, oportet
esse diversum ab eo a quo procedit. Sed id quod procedit ad intra processu intelligibili, non
oportet esse diversum: imo, quanto perfectius procedit, tanto magis est unum cum eo a quo
procedit. Manifestum est enim quod quanto aliquid magis intelligitur, tanto conceptio
intellectualis est magis intima intelligenti, et magis unum: nam intellectus secundum hoc quod
actu intelligit, secundum hoc fit unum cum intellecto. Unde, cum divinum intelligere sit in fine
perfectionis, ut supra dictum est, necesse est quod verbum divinum sit perfecte unum cum eo a
quo procedit, absque omni diversitate. 
Ad tertium dicendum quod procedere a principio ut extraneum et diversum, repugnat rationi
primi principii: sed procedere ut intimum et absque diversitate, per modum intelligibilem,
includitur in ratione primi principii. Cum enim dicimus aedificatorem principium domus, in
ratione huius principii includitur conceptio suae artis: et includeretur in ratione primi
principii, si aedificator esset primum principium. Deus autem, qui est primum principium
rerum, comparatur ad res creatas ut artifex ad artificiata. 
 
 ARTICULUS 2
 
Utrum aliqua processio in divinis generatio dici possit
 
 Ad secundum sic proceditur. Videtur quod processio quae est in divinis, non possit dici
generatio. 
1. Generatio enim est mutatio de non esse in esse, corruptioni opposita; et utriusque subiectum
est materia. Sed nihil horum competit divinis. Ergo non potest generatio esse in divinis. 
2. Praeterea, in Deo est processio secundum modum intelligibilem, ut dictum est. Sed in nobis
talis processio non dicitur generatio. Ergo neque in Deo. 
3. Praeterea, omne genitum accipit esse a generante. Esse ergo cuiuslibet geniti est esse
receptum. Sed nullum esse receptum est per se subsistens. Cum igitur esse divinum sit esse
per se subsistens, ut supra probatum est, sequitur quod nullius geniti esse sit esse divinum. 
Non est ergo generatio in divinis. 
Sed contra est quod dicitur in Psalmo 2,7: Ego hodie genui te. 
Respondeo dicendum quod processio verbi in divinis dicitur generatio. Ad cuius evidentiam,
sciendum est quod nomine generationis dupliciter utimur. Uno modo, communiter ad omnia
generabilia et corruptibilia: et sic generatio nihil aliud est quam mutatio de non esse ad esse. 
Alio modo, proprie in viventibus: et sic generatio significat originem alicuius viventis a
principio viventi coniuncto. Et haec proprie dicitur nativitas. Non tamen omne huiusmodi
dicitur genitum, sed proprie quod procedit secundum rationem similitudinis. Unde pilus vel
capillus non habet rationem geniti et filii, sed solum quod procedit secundum rationem
similitudinis: non cuiuscumque nam vermes qui generantur in animalibus, non habent rationem
generationis et filiationis, licet sit similitudo secundum genus: sed requiritur ad rationem talis
generationis, quod procedat secundum rationem similitudinis in natura eiusdem speciei, sicut
homo procedit ab homine, et equus ab equo. 
In viventibus autem quae de potentia in actum vitae procedunt, sicut sunt homines et animalia,
generatio utramque generationem includit. Si autem sit aliquod vivens cuius vita non exeat de
potentia in actum, processio, si qua in tali vivente invenitur, excludit omnino primam rationem
generationis; sed potest habere rationem generationis quae est propria viventium. 
Sic igitur processio verbi in divinis habet rationem generationis. Procedit enim per modum
intelligibilis actionis, quae est operatio vitae: et a principio coniuncto, ut supra iam dictum est:
et secundum rationem similitudinis, quia conceptio intellectus est similitudo rei intellectae: et
in eadem natura existens, quia in Deo idem est intelligere et esse, ut supra ostensum est. Unde
processio verbi in divinis dicitur generatio, et ipsum verbum procedens dicitur Filius. 
Ad primum ergo dicendum quod obiectio illa procedit de generatione secundum rationem
primam, prout importat exitum de potentia in actum. Et sic non invenitur in divinis, ut supra
dictum est. 
Ad secundum dicendum quod intelligere in nobis non est ipsa substantia intellectus: unde verbum
quod secundum intelligibilem operationem procedit in nobis, non est eiusdem naturae cum eo a
quo procedit. Unde non proprie et complete competit sibi ratio generationis. Sed intelligere
divinum est ipsa substantia intelligentis, ut supra ostensum est: unde verbum procedens
procedit ut eiusdem naturae subsistens. Et propter hoc proprie dicitur genitum et Filius. Unde
et his quae pertinent ad generationem viventium, utitur Scriptura ad significandam
processionem divinae sapientiae, scilicet conceptione et partu: dicitur enim ex persona divinae
sapientiae, Prov. 8,24: nondum erant abyssi, et ego iam concepta eram, ante colles ego
parturiebar. Sed intellectu nostro utimur nomine conceptionis, secundum quod in verbo nostri
intellectus invenitur similitudo rei intellectae, licet non inveniatur naturae identitas. 
Ad tertium dicendum quod non omne acceptum est receptum in aliquo subiecto: alioquin non
posset dici quod tota substantia rei creatae sit accepta a Deo, cum totius substantiae non sit
aliquod subiectum receptivum. Sic igitur id quod est genitum in divinis, accipit esse a
generante, non tanquam illud esse sit receptum in aliqua materia vel subiecto (quod repugnat
subsistentiae divini esse); sed secundum hoc dicitur esse acceptum, inquantum procedens ab alio
habet esse divinum, non quasi aliud ab esse divino existens. In ipsa enim perfectione divini esse
continetur et verbum intelligibiliter procedens, et principium verbi; sicut et quaecumque ad
eius perfectionem pertinent, ut supra dictum est. 
 
 ARTICULUS 3
 
Utrum sit in divinis alia processio a generatione verbi
 
 Ad tertium sic proceditur. Videtur quod non sit in divinis alia processio a generatione verbi. 
1. Eadem enim ratione erit aliqua alia processio ab illa alia processione, et sic procederetur in
infinitum: quod est inconveniens. Standum est igitur in primo, ut sit una tantum processio in
divinis. 
2. Praeterea, in omni natura invenitur tantum unus modus communicationis illius naturae: et
hoc ideo est, quia operationes secundum terminos habent unitatem et diversitatem. Sed
processio in divinis non est nisi secundum communicationem divinae naturae. Cum igitur sit
una tantum natura divina, ut supra ostensum est, relinquitur quod una sit tantum processio in
divinis. 
3. Praeterea, si sit in divinis alia processio ab intelligibili processione verbi, non erit nisi
processio amoris, quae est secundum voluntatis operationem. Sed talis processio non potest esse
alia a processione intellectus intelligibili: quia voluntas in Deo non est aliud ab intellectu, ut
supra ostensum est. Ergo in Deo non est alia processio praeter processionem verbi. 
Sed contra est quod Spiritus Sanctus procedit a Patre, ut dicitur Io. 15,26. Ipse autem est alius
a Filio, secundum illud Io. 14,16: Rogabo Patrem meum, et alium Paracletum dabit vobis. Ergo
in divinis est alia processio praeter processionem verbi. 
Respondeo dicendum quod in divinis sunt duae processiones, scilicet processio verbi, et quaedam
alia. Ad cuius evidentiam, considerandum est quod in divinis non est processio nisi secundum
actionem quae non tendit in aliquid extrinsecum, sed manet in ipso agente. Huiusmodi autem
actio in intellectuali natura est actio intellectus et actio voluntatis. Processio autem verbi
attenditur secundum actionem intelligibilem. Secundum autem operationem voluntatis invenitur
in nobis quaedam alia processio, scilicet processio amoris, secundum quam amatum est in
amante, sicut per conceptionem verbi res dicta vel intellecta, est in intelligente. Unde et
praeter processionem verbi, ponitur alia processio in divinis, quae est processio amoris. 
Ad primum ergo dicendum quod non est necessarium procedere in divinis processionibus in
infinitum. Processio enim quae est ad intra in intellectuali natura, terminatur in processione
voluntatis. 
Ad secundum dicendum quod quidquid est in Deo, est Deus, ut supra ostensum est: quod non
contingit in aliis rebus. Et ideo per quamlibet processionem quae non est ad extra,
communicatur divina natura: non autem aliae naturae. 
Ad tertium dicendum quod, licet in Deo non sit aliud voluntas et intellectus, tamen de ratione
voluntatis et intellectus est, quod processiones quae sunt secundum actionem utriusque, se
habeant secundum quendam ordinem. Non enim est processio amoris nisi in ordine ad
processionem verbi: nihil enim potest voluntate amari, nisi sit in intellectu conceptum. Sicut
igitur attenditur quidam ordo verbi ad principium a quo procedit, licet in divinis sit eadem
substantia intellectus et conceptio intellectus; ita, licet in Deo sit idem voluntas et intellectus,
tamen, quia de ratione amoris est quod non procedat nisi a conceptione intellectus, habet ordinis
distinctionem processio amoris a processione verbi in divinis. 
 
 ARTICULUS 4
 
Utrum processio amoris in divinis sit generatio
 
 Ad quartum sic proceditur. Videtur quod processio amoris in divinis sit generatio. 
1. Quod enim procedit in similitudine naturae in viventibus, dicitur generatum et nascens. Sed
id quod procedit in divinis per modum amoris, procedit in similitudine naturae: alias esset
extraneum a natura divina, et sic esset processio ad extra. Ergo quod procedit in divinis per
modum amoris, procedit ut genitum et nascens. 
2. Praeterea, sicut similitudo est de ratione verbi, ita est etiam de ratione amoris: unde dicitur
Eccli. 13,19, quod omne animal diligit simile sibi. Si igitur ratione similitudinis verbo
procedenti convenit generari et nasci, videtur etiam quod amori procedenti convenit generari. 
3. Praeterea, non est in genere quod non est in aliqua eius specie. Si igitur in divinis sit
quaedam processio amoris, oportet quod, praeter hoc nomen commune, habeat aliquod nomen
speciale. Sed non est aliud nomen dare nisi generatio. Ergo videtur quod processio amoris in
divinis sit generatio. 
Sed contra est quia secundum hoc sequeretur quod Spiritus Sanctus, qui procedit ut amor,
procederet ut genitus. Quod est contra illud Athanasii: Spiritus Sanctus a Patre et Filio, non
factus nec creatus nec genitus, sed procedens. 
Respondeo dicendum quod processio amoris in divinis non debet dici generatio. Ad cuius
evidentiam, sciendum est quod haec est differentia inter intellectum et voluntatem, quod
intellectus fit in actu per hoc quod res intellecta est in intellectu secundum suam similitudinem:
voluntas autem fit in actu, non per hoc quod aliqua similitudo voliti sit in voluntate, sed ex hoc
quod voluntas habet quandam inclinationem in rem volitam. Processio igitur quae attenditur
secundum rationem intellectus, est secundum rationem similitudinis: et intantum potest habere
rationem generationis, quia omne generans generat sibi simile. Processio autem quae attenditur
secundum rationem voluntatis, non consideratur secundum rationem similitudinis, sed magis
secundum rationem impellentis et moventis in aliquid. Et ideo quod procedit in divinis per
modum amoris, non procedit ut genitum vel ut filius, sed magis procedit ut spiritus: quo nomine
quaedam vitalis motio et impulsio designatur, prout aliquis ex amore dicitur moveri vel impelli
ad aliquid faciendum. 
Ad primum ergo dicendum quod quidquid est in divinis, est unum cum divina natura. Unde ex
parte huius unitatis non potest accipi propria ratio huius processionis vel illius, secundum
quam una distinguatur ab alia: sed oportet quod propria ratio huius vel illius processionis
accipiatur secundum ordinem unius processionis ad aliam. Huiusmodi autem ordo attenditur
secundum rationem voluntatis et intellectus. Unde secundum horum propriam rationem
sortitur in divinis nomen utraque processio, quod imponitur ad propriam rationem rei
significandam. Et inde est quod procedens per modum amoris et divinam naturam accipit, et
tamen non dicitur natum. 
Ad secundum dicendum quod similitudo aliter pertinet ad verbum, et aliter ad amorem. Nam ad
verbum pertinet inquantum ipsum est quaedam similitudo rei intellectae, sicut genitum est
similitudo generantis: sed ad amorem pertinet, non quod ipse amor sit similitudo, sed inquantum
similitudo est principium amandi. Unde non sequitur quod amor sit genitus: sed quod genitum sit
principium amoris. 
Ad tertium dicendum quod Deum nominare non possumus nisi ex creaturis, ut dictum est supra. 
Et quia in creaturis communicatio naturae non est nisi per generationem, processio in divinis
non habet proprium vel speciale nomen nisi generationis. Unde processio quae non est
generatio, remansit sine speciali nomine. Sed potest nominari spiratio, quia est processio
spiritus. 
 ARTICULUS 5
 
Utrum sint plures processiones in divinis quam duae
 
 Ad quintum sic proceditur. Videtur quod sint plures processiones in divinis quam duae. 
1. Sicut enim scientia et voluntas attribuitur Deo, ita et potentia. Si igitur secundum
intellectum et voluntatem accipiuntur in Deo duae processiones, videtur quod tertia sit
accipienda secundum potentiam. 
2. Praeterea, bonitas maxime videtur esse principium processionis, cum bonum dicatur
diffusivum sui esse. Videtur igitur quod secundum bonitatem aliqua processio in divinis accipi
debeat. 
3. Praeterea, maior est fecunditatis virtus in Deo quam in nobis. Sed in nobis non est tantum
una processio verbi, sed multae: quia ex uno verbo in nobis procedit aliud verbum; et similiter
ex uno amore alius amor. Ergo et in Deo sunt plures processiones quam duae. 
Sed contra est quod in Deo non sunt nisi duo procedentes, scilicet Filius et Spiritus Sanctus. Ergo
sunt ibi tantum duae processiones. 
Respondeo dicendum quod processiones in divinis accipi non possunt nisi secundum actiones quae
in agente manent. Huiusmodi autem actiones in natura intellectuali et divina non sunt nisi duae,
scilicet intelligere et velle. Nam sentire, quod etiam videtur esse operatio in sentiente, est
extra naturam intellectualem: neque totaliter est remotum a genere actionum quae sunt ad extra;
nam sentire perficitur per actionem sensibilis in sensum. Relinquitur igitur quod nulla alia
processio possit esse in Deo, nisi verbi et amoris. 
Ad primum ergo dicendum quod potentia est principium agendi in aliud: unde secundum
potentiam accipitur actio ad extra. Et sic secundum attributum potentiae non accipitur
processio divinae personae, sed solum processio creaturarum. 
Ad secundum dicendum quod bonum, sicut dicit Boetius in libro De hebd., pertinet ad essentiam,
et non ad operationem, nisi forte sicut obiectum voluntatis. Unde, cum processiones divinas
secundum aliquas actiones necesse sit accipere, secundum bonitatem et huiusmodi alia attributa
non accipiuntur aliae processiones nisi verbi et amoris, secundum quod Deus suam essentiam,
veritatem et bonitatem intelligit et amat. 
Ad tertium dicendum quod, sicut supra habitum est, Deus uno simplici actu omnia intelligit, et
similiter omnia vult. Unde in eo non potest esse processio verbi ex verbo, neque amoris ex
amore: sed est in eo solum unum verbum perfectum, et unus amor perfectus. Et in hoc eius
perfecta fecunditas manifestatur.
 

 
 
 
	 St. Thomas Aquinas 
	 Christian Latin 
	 The Latin Library 
	 The Classics Page