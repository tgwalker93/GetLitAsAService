Hrabanus Maurus 
 
 
 
 HRABANUS MAURUS 
 (776-856) 
 
 
 
 
 
 
Ad Eigilum de libro quem scripserat
 
Nullum opus exsurgit quod non annosa vetustas 
 expugnet, quod non vertat iniqua dies. 
grammata sola carent fato, mortemque repellunt. 
 preterita renovant grammata sola biblis. 
grammata nempe dei digitus sulcabat in apta 
 rupe, suo legem cum dederat populo. 
sunt, fuerant, mundo venient quae forte futura, 
 grammata haec monstrant famine cuncta suo.
 
 
 
Dulcissimo Fratri ac Reverentissimo Abbati Grimoldo
 
Vive, meae vires lassarumque anchora rerum, 
 naufragio et litus tutaque terra meo, 
solus honor nobis, urbs tu fidissima semper 
 curisque afflicto tuta quies animo. 
sintque licet montes inter cum fluctibus arva 
 mens tecum est nulla quae cohibetur humo. 
te mea mens sequitur, sequitur quoque carmen amoris, 
 exoptans animo prospera cuncta tuo. 
qui mihi te notum dedit et concessit amicum 
 conservet sanum Christus ubique mihi. 
ante solum terrae caelique volubile cyclum 
 praetereant, vester quam quoque cesset amor. 
hocque, pater, monui, moneo te iterumque monebo, 
 sis memor ipse mei, sicut et ipse tui, 
ut deus in terris quos hic coniunxit amicos, 
 gaudentes pariter iungat in arce poli.
 
 
 
 
 
	 Medieval Latin 
	 The Latin Library 
	 The Classics Homepage