Campion: De Pulverea Coniuratione I
		 

		 
		 
	 
	
 

 THOMAE CAMPIANI DE PULVEREA CONIURATIONE LIBER PRIMUS
 

 

 POTENTISSIMO SERENISSIMOQUE
IACOBO MAGNAE BRITANNIAE FRANCIAE ET HIBERNIAE REGI ETC.
 

 
Triumphanti hodie tibi (invictissime monarcha) serena
affulgeat quinta Novembris lux; redeat vero quotannis ad laetitiam,
ad salutem, ad gloriam. opusculum hoc quo Dei optimi maximi infinita
bonitas vestrae autem divinae prudentiae in pulverea coniuratione
relegenda foelicitas celebrata est absolutum iam sub hac faustissima
luce sacris tuis manibus offerre haud ineptum fore iudicem. accipe
igitur, clementissime potentissimeque patrone, plusquam longius
forsan aevi munusculum, vivatius futurum si in lucem exeunti vestra
benignitas inspiraverit. vive quam diutissme; perpetuo vale,
foeliciter impera, sic nunc ut semper precatur.
 

 
vestrae maiestati 
humillime addictus,
 

 
THOMAS CAMPIANUS
 

 

 AD AUGUSTISSIMUM,
SERENISSIMUMQUE IACOBUM MAGNAE BRITANNIAE REGEM ETC.
 

 querna corona Iovi datur olim, laurea
Phoebo, 
myrtea dulce caput Cypridis umbra
tegit; 
spicea sed Cererem cingunt, hederacea Bacchum 
serta, decus veteres, sic tribuere
deis 
pro meritis cuicunque suum; nec debita facto   5 
siqua erat, authori gratia parca
fuit. 
coelestes pius hinc mortalibus error honores 
indulsit, memor et numina fecit
amor. 
humano generi gratis neque profuit ullus 
orbe novo, Graiis si sit habenda
fides.   10 
quales ergo tibi, rex maxime, solvet honores 
gens Britonum, quasi nunc orbe
renata suo? 
quam tua restituit prudentia coelitus orta, 
servavitque dolo cum ruitura
foret. 
pars ego tam magni populi levis, hoc tibi struxi   15 
laudis opus, cecinit quod pia musa
mihi; 
ultima quod maneat precor usque in secla superstes, 
hostibus officium triste, salubre
tibi.
 

 
IN IESUITAS EPIGRAMMA 1
 

 
olim neci datis lupis Britannicis 
cum nuspiam pateret exteris locus 
astu supervenere Romani lupi, 
tecti cucullis, devorant impune oves 
nihil timentes, donec indutus pari   5 
pastor cucullo clanculum Germanicus 
orbem soporum suscitat, nubem exuit, 
taxans luporum proprio vultu dolos. 
his denuo pulsis gregi accedit salus 
antiqua; fraudem Roma sed supplet novam,   10 
gentique veste consona vulpes tegit 
furtim irruentes horridas caudis faces, 
vanis ferentes horridas caudis faces, 
queis amputatis, tertium Britannia 
canit triumphum; numquid haec ultra potest   15 
pullo Latinus igne, aut arte Tartarus?
 

 
EPIGRAMMA 2 

 
Romani veteres tribus fuere 
noti nominibus satis superque, 
sed vix ter totidem, quaterve nosci 
possunt Londinia urbe Iesuitae.
 

 
EPIGRAMMA 3 

 
Anglus nomine Iesuita mire 
gaudet multiplici, novem, decemve 
usurpat varie, et subinde plura, 
sed ficta omnia, nam suum tacere 
verum falsiloquus cavet perite.   5 
nunc istam mihi gratiam mereri 
fas sit, nominaque nidere aptiora 
illi quot lubet, esse vel paterno 
quae plus propria nemo denegabit. 
desertor patriae, pudor parentum,   10 
exul, transfuga, proditor spuendus, 
stultorum dominus, superbientum 
servus, Romulae rei veredus, 
Hispanus iocus atque sycophanta, 
sermonis dubii pater, piusque   15 
mendax, tum generi haud nimis pudicus 
suasor foemineo, cruentus, audax, 
bellorum institor, atque regicida. 
illi haec nomina si sciam placere, 
mox plura adiiciam, nec est verendum   20 
ne non copia suppetat novorum.
 

 
EPIGRAMMA 4 

 
quos vocat haereticis studet Anglis
Roma mederi 
pulvere nec sancto, nec diacatholico; 
Catholicos quamvis et sanctos vendicat una, 
pulvere sed monachi disdiadaemonico.
 

 
ALLUDENS AD IGNATI CONCLAVI
IOHANNIS DUN DOCTORIS THEOLOGIAE 

 
Dun taxat libro Iesuitas non tamen
uno 
duntaxat, lingua ridet at
Ausonia; 
Ausonia in lingua semel est dun sillaba prima 
duntaxat, primas Dun ubi taxat
habet.
 

 

 LIBER
I ARGUMENTUM 

 
alma Dei prior acta refert, et
daemonis iras, 
Spes sua suasore hoc falsa est a
relligione 
missa Catisbaeo, socios is
convocat, et rem 
pulveream inducit, consultusque
approbat illam 
Garnetus; Faucum transmittit
Belgia, coeptis   5 
qui fossis praeit. hinc ad busta
precatur Elizae 
flens pia Relligio, coeli cui
subvenit ales; 
temporaque indicti sunt
interrupta senatus. 
littera Monteglo datur, hanc rex
discutit, inde 
pulveris exponens, cui iussa est
cautio, technam.   10 
 

 
 
patroni
magnum cano, mirum opus omnipotentis, 
dulce, salutiferum, quantum non praestitit olim 
cum fidit exulibus mare pronosque obruit hostes; 
quantum non Solymae infestas cum dispulit uno 
ingentes acies ictu super astra triumphans.   5 
hoc solo minus esse iuvat, cui maxima cedunt; 
scilicet unigenae charo cum sanguine fuso, 
et victa sibi morte Deus revocaverat orbem. 
tu tua celsa mihi, ter maxime,
facta canenti 
adde animum, mentique aciem; de pectore curas   10 
pelle graves, oculisque obiectas discute nubes. 
inferni reserem intrepidus scelera alta tyranni 
in terram immeritam, atque tuam: nova dira nefanda, 
horrida divini sub cultus nomine coepta. 
o miseram, o nullam prope, magna
Britannia, gentem   15 
ni respexisset pater optimus, atque ruenti 
divinum auxilium nullo metuente tulisset. 
illius aeterno celebremus carmine munus, 
omnis posteritas memori quod mente revolvat. 
humani generis vetus et non
flexilis hostis, 
   20 
umbrarum dominus, summi semperque colendi 
numinis invisor, iucundae lucis et osor, 
versutus, vanus, nulli non fomes et author 
dissidio (multum fletae post funus Elizae 
pacifico tandem sceptro cedente monarchae   25 
iure suo) ut primum firmatas undique vidit 
res Britonum dubias, oleaque per omnia pacem 
ire coronatam, templis accrescere sacros 
cultus, laetitiam silvis resonare decusque, 
multiplici pompa replere palatia et urbes;   30 
nil prodesse dolos, sancto se sternere regi
 

 
nequidquam insidias; ultro iam ponere
suetas 
Hesperios iras, sociasque extendere dextras; 
nunc et Hybernorum requiescere conscia tela, 
nullum adeo superesse locum crepitantibus armis,   35 
seu tacitae fraudi; sensit mox Tartareus vim 
coelestem, nec enim sine numine talia fiunt, 
impius ergo tremit, simul et fremit ore canino 
diras eructans, et coelum voce lacessit. 
"nec mihi fas," ait, "o superi, nec
denique cordi est 
   40 
aurea stelliferi tolli ad laquearia coeli 
lucentesque domos, vobis sublimia habete. 
imperium terrestre, et nigri iura profundi 
nolite invidisse mihi, nec numina vestra 
immiscete meis rebus, lucemve tenebris.   45 
nonne odium regina meum matura sepulchro 
condidit illaesum corpus, celebrata trophaeis 
magnificae pacis populo post fata relictae 
multum dilecto, multo dilectior ipsa? 
quidque mihi toties mors exoptata deinde
   50 
profuerit defunctae hostis? novus ecce superstes 
imminet huic capiti infestus magis, atque tremendus, 
quo magis instructus mentem est coelestibus armis. 
vestrum opus, o superi, vestrum est hoc omne, nec intra 
tanta cadunt animi humani miracula vires.   55 
heu quantas frustra fabricas admovimus? haerent, 
semper et haerebunt vestro sub tegmine tuti 
numen qui norunt misere lenire precando. 
divorum ergo mihi merito est invisa potestas, 
lux odio et coelum est, et pulchri quicquid uterque   60 
sustinet axe polus." verbis nec supplicat ultra 
impurus daemon, celeri ferit astra boatu, 
ingentesque globos tenebrarum montibus aequos 
aerata iaculare manu, tegere aethera nube, 
et quantum ex ira potuit confundere mundum.   65 
formas mille subit monstrosas, mille Chimaeras 
insano simulat vultu, nunc tortilis anguis 
reptat, nunc sursum volitat draco, mox fremit ursus, 
Tartara mox lupus impensis ululatibus urget, 
taurus et horrendum mugit modo cornua vibrans,   70 
trux modo frendet aper. species tunc undique miscet 
immanes. quicquid truculenti est arte nefanda 
ut sibi concivit pallentes territat umbras, 
sed fesso immodicus simul aestus corde quievit. 
ecce cucullatus reliquis audentior ipsum
   75 
alloquitur daemon: "ne te, supreme patrone, 
Romanae causae plus aequo cura ruentis 

 
tangat. quid populo si res modo tota
patescit 
Lutheri invidia? mitra nil notius? esto; 
paucorum manibus patrari magna solebant,   80 
et nisi mens laeva est, etiam nunc maxima possunt. 
se Britones tutos maris intra moenia iactant, 
et procul irrident Romana tonitrua, fulmen 
attamen invita cogentur voce fateri. 
sunt, pater, addictae summis conventibus aedes   85 
antiquae, quas rex proceresque subire statuto 
assensere die, et melioris portio plebis, 
has simul impletae sunt uno dirue flatu. 
sulphureus tibi pulvis adest, ignisque sepultus: 
inventum hoc nostrum est, talesque creatur in usus."   90 
consilium inferno placet, authorisque coronat 
cupresso rasum caput, omine laetus uterque est. 
compertum esse duas iamdudum est
relligiones. 
altera de coelo in terras descendit, amica 
pacis, inops cultus, humilis, tamen ore decoro,   95 
constantique animo et vultu: comes assidet illi 
ingenuus Metus, et Spes usque erecta, futurae 
laetitiae praesaga, et semper conscia veri. 
lusca sed ex caecis auri est emissa fodinis 
altera, celsa, minax, presso insidiosave fastu,   100 
expers nativi decoris, fuco sibi formam 
concilians, variis vanisque ornata lapillis. 
servilis sequitur pavor hanc, incertaque gressus 
ebria Spes, audax tamen. alti in vertice montis 
splendescit speciosa domus, distinctaque pictis   105 
turribus; exterius quamvis venerabilis, intus 
horridus spectanti est. stant mille et mille deorum 
postibus effigies referentes ora ferarum, 
sdaemonaque, et quicquid pavor atque insania finxit. 
dimidium haud capiunt centum capitolia, centum   110 
vix fando aequabunt tonsores, totve cuculli. 
appositam diris altaribus Iphianissam 
cernere erit misere flentem, patrisque vocantem 
necquicquam auxilium: solus licet imperet, astus 
praevalet irati vatis, cadit hostia ventis,   115 
quos placat, toto sed vix ita sanguine vatem. 
heu quantum sceleris peragis, quantum invehis orbi, 
impia relligio? sed et haec levia esse fatemur 
ludicraque, improbitas primo quae prodidit aevo, 
nostra praeut nova quae fert, atque instructior aetas   120 
quodcunque in facinus. natos
occidere reges, 
iamque uno triplicem pervertere flamine gentem 
suave et honorificum est: vae vae tibi, turbida Roma, 
dedecus imperii, atque animorum pervaga pestis. 
vestibuli ad laevum patet ingens porticus, auro   125 
argentoque insignitis suspensa columnis: 
turgit imaginibus locus, expressique resurgunt 
pontifices triplo diademete, vesteque picta 
usque a Bonifacio, duce quo nova Roma triumphat. 
sanctorum necnon statuis, stultisque tumescit   130 
relliquiis, quales in risum aut vertere possunt 
totum te, Heraclite, in fletum aut fundere totum. 
hic se delectat, multum hic dea lusca moratur, 
hic Erebi rex aggreditur sua dira precantem 
Teutonicae fidei, Batavisque, piisque Britannis.   135 
Tartareum ut vidit, cupide mox applicat eius 
dicto aurem, exponit Stygius de pulvere totam 
ordine rem: coeptis tam tetris esse colore 
multo opus. ornatam mittat Spem poscit, ut urat 
voce Catisbaeum, caedisque incendant amore:   140 
stare animo in patriam averso, rerumque novarum 
imprimis avido; Grantam illi, aptumque Rucodem 
omnibus in rebus sociosque paresque futuros. 
Vinterum, Vritumque, et te, nequissime Perci, 
ex notis esse, et causae communis amicis.   145 
illum tendandum premit, illum
poscere fata. 
assensum est, Spes festinat meretricia, picta, 
cultaque amatori conductum nobile scortum 
ut solet. aede sua scelerosum sorte sinistra 
invenit oppressum, somni vinoque sepultum   150 
Lambethi, formosa tuas prope, Thamisis, undas. 
"surge," ait, "heu misere dormis
(mi dulcis alumne), 
nec te Roma movet per te male prodita, per te, 
segnitiemque tuam? quod si haec aliena videntur, 
fortunis succurre tuis, averte ruinam   155 
luxuries quam festinat, legesque minantur. 
aude aliquid saltem quod spem non fallere possit, 
scis ubi totius regni est conventus habendus, 
idque brevi. subtus congesto dirue gentem 
pulvere fulmineo invisam. sic victor abibis,   160 
clarus et Ausonios inter numerabere divos." 
dixit, et in tenebras levis evanescit opacas 
structis insidiis. praecordia concutit horror 
dura Catisbaei, surreptaque turbat imago. 
multa aegro volvente animo, ut lux reddita terris,   165 
convocat unanimes et proditionibus aptos, 
quos bene cognovit, Vinterum pectore fidum 
improbo, et Vritum. solito sed tardior ipsis 
congressis tandem trepidante supervenit aestro 
Percio, et "quid," ait, "semper loquimurne, sodales,   170 
nil agimus? regem interimi numquid iuvat ipsum? 
en vobis hic certa manus." sic excipit illum 

 
ore Catisbaeus blaeso, tamen ad mala
prompto: 
"iamdudum hoc agimus, Perci, nobis ut agamus 
dignum aliquid, factis praeeant sed verba necesse est,   175 
cernendis veluti debentur lumina rebus. 
perdere tam multa sibi prole superstite regem, 
res non digna satis tanta fortissime dextra est, 
ad maiora tibi vigeat dum provocat usus. 
ingens coeptum animus mi parturit, artis iniquae   180 
non nihil argutans. fructum sin respicis, unum est 
quod decus antiquum templis, animisque piorum 
oppressis requiem certo promittere possit." 
quicquid id est, clamant, fidis ne credere cesset 
auribus, et paribus per cuncta pericula votis.   185 
"quandoquidem vestris sic illud mentibus," inquit, 
"perplacitum est, paucis quod multa requirit habete. 
ipsum cum populo regem prolemque senatu 
tollere consilium est simul atri pulveris ictu." 
horrescunt omnes dicto, sanguisque loquentis   190 
deseruit vultus, communis pallor honesta 
invitis licet, et diuturna silentia mandat. 
ac veluti varia cum coepta est cantio voce 
condita ad aequales, ex illis forsitan una 
discors vox strepitu reliquas abrumpit amaro,   195 
aversata omnesque soni feritate quiescunt, 
haud aliter siluere audito nomine tantum 
pulveris horribili vastantis cuncta tumultu. 
post longam dubio sic replicat ore
quietem 
Vinterus, "non si tellus mihi tota dehiscat,   200 
omnis et inferni in memet convertitur horror, 
abstineam si Roma vocat. si cogat avitae 
aurea libertas fidei, per tela, per ignes 
ire iuvat, nec magna metu consulta retracto. 
sed via difficilis, dumetisque obsita terret,   205 
atque bonae male re cedente calumnia causae. 
praeterea nostrum pereunti candida turbae 
pars conserta cadet non contemnenda, centis 
ne nimis invidiosa etiam victoria fiat." 
increpat hunc primo divellens ultima verba   210 
Percius, "o nimium," exclamat, "nimiumque beati, 
relligioni tot secum mala, tot morientes 
queis auferre datur discrimina, totque ruinas. 
quam lubet explere hunc numerum, factoque vovere 
tam pulchro hanc animam. tota cum stirpe parentes   215 
sic misti intereant potius, vindicta profanis 
quam non contingat tam digna et nobilis, usu 
iustitiaque omnes superans quibus imbuit aures 
fama meas. nam quid magis aequum, sydera testor, 
nos iisdem quam caede locis ulciscier hostes,   220 
in vitas quibus et fortunas fulmina nostras 
mittere pro libito, nullo cohibente, solebant 
vi decretorum sub avarae nubibis artis?" 
his liquido acclamat dictis Vritus,
et effert 
laudibus authorem, technamque stupescere gestit   225 
sulphurei cineris: nil certius omnia turbis 
momento immiscere, novis seu motibus ansam 
posse dare, aut veterem fidei languentis honorem 
spem restaurandi fessis renovare Britannis. 
impia sic portenta animo pietatis obumbrant.   230 
"pergite quo properatis," ait Vinterus. "iniquum 
aequum, si vobis id visum est, haud moror, ibo 
quos nos cunque trahunt communia fata. recedat 
pectore nunc omnis pietas in memet, et omnes: 
dispereat quisquis facti successibus obstat.   235 
at sapiens leni primum medicamini Cous 
tentandos morbos docet: id si iuverit, ultra 
nil opus est; quod si facilis medicina fefellit, 
maiori pugnat, ferro in mala tanta vel igne. 
si placet hunc imitemur, et advenientis Iberi   240 
oremus legati operam, si flectere possit 
duri in nos animum regis quos abdicat, ut ius 
in patria commune velit concedere terra, 
ac libertatem sacrorum, o Roma, tuorum. 
Belgarum remoratur adhuc Hispanus in oris   245 
quo propero, fidum mox conventurus Oenum, 
charum principibus, nostris et rebus amicum. 
tentandi dubiam, si quid promittere possit, 
legati Hesperii mea sit provincia mentem: 
quae mihi pro votis si non successerit, ultra   250 
progrediamur, et extremos redeamus ad ignes." 
"recte Vinterus sapit, et bene
consulit," infit 
Percius, "at vereor nimium ne frigida spes sit, 
proposito insistat tamen, haec sententia nostra est." 
ista Catisbaeus nil contra, sedulus urget   255 
ut peragat Vinterus iter: tum si quid Oenus 
possit id imprimis videat, post illa secutum 
castra diu Austriaco popularem sub duce Faucum 
conveniat, profugumque ad littora nota reducat. 
caetera si nil proficiunt, et ad ultima ventum est,   260 
non fidendum operi gnarus ni accesserit artis 
quae praeeat fossis, et caecos dirigat ignes. 
"aedes curet," ait, "prope fundamenta senatus 
Percius, ut quocunque vacent pretio, ipse satelles 
regius haud aegre proprios suadebit in usus   265 
cedere, sat numero cum sint,
aulaeque propinquae. 
pulvis at his nostris ampla ut sit mole paratus 
id mecum Vritus percaute munus obibit, 
unde scaphis tuto transferri singula possint." 
convenit ut subeant partita negotia, natae   270 
sed ius suspitioni aliquod ne forte relinquant, 
commissi arcani dant iuramenta tacendi 
mutua, et uberius quo res nova credita crescat, 
his sacrum coenale superstitione tumentes 
adnectunt, et opem vanis conatibus orant.   275 
proh pudor, et coelum spectant, ipsumque bonorum 
fontem, aversoremque mali, quo vindice solo 
plectitur omne nefas, demens audacia partem 
tam foedi in sceleris vocat, appellantque Iehovam 
non nunc ut testem, funestis sed caput ausis.   280 
his ita compositis, nigri dominator
Averni 
de grege daemonico spatiosis eligit alis 
umbram, qua non est pernicior altera, sed nec 
doctior humanos volitando fallere visus. 
imperat huic dorso Vinterum ut tollat opaco   285 
quoque tendit iter, propereque per aethera vectet. 
nec mora, sublati superant haud segnius Euris 
substratum mare, et optato potiuntur Oeno. 
crescenti interea conducit Percius aedes 
addictas sceleri, quod, ut omnis scrupulus absit,   290 
ore Catisbaeus sacro studet esse probatum. 
ordo sacerdotum novus est qui nomen
Iesus 
privatim usurpant, erat his Ignatius author, 
unde Ignatistae dicti melioribus annis, 
at nunc Ignistae, merito quod nomen ab igne   295 
pulvereo traxere sibi. Tagus aureus hydram 
edidit hanc, facie pulchram satis, atque decoram 
intuitu primo, verum si lumina cautus 
acrius infigas, nil turpius horridiusve 
infamis Lernae tulit unquam foeta veneni   300 
faex vel Avernales, Graiis fingentibus, undae. 
In visceribus technas haec monstra, incendia, caedes, 
cultra, venena, tumultus, et non iusta recondunt 
bella. nec hos regio serpentes una coercet, 
omnes quin circumvolitent pernicibus alis   305 
caecam in perniciem, non speratamque ruinam. 
pax milvis, Iovis alitibus nam retia tendunt; 
nec timidae cervae, sed dente ac ungue leoni 
spreto nativis nunc insidiantur in antris. 
sancta cohors Stygio longe gratissima regi   310 
digna bonis docet esse viris mendacia, menti 
verbaque iurantem contraria cudere linguam. 
heu qualis probitas, heu quam nova, quamque stupenda! 
patribus haud dubie nostris incognita, simplex 
aetas illa fuit prior, indulgentior orbem   315 
iam pater aethereus maiori lumine lustrat. 
tristis in hanc pestem stabilitur pyramis olim 
Gallica, quae simul est sublata, Henrice, peristi, 
bellorum nec te clarissima fama tuorum, 
non armata satellitii vis, iamque propinquae   320 
viribus inconcussae acies potuere tueri 
unius a vili dextra, ferroque cruento. 
non ita mille dolis licet insidiisque petita 
concidit aeterni cura ingens patris Elizae. 
illa fide nunquam defecit, sed cita nantes   325 
visit Iberorum turres, ac denique vicit 
freta piis precibus, coelique potentibus armis. 
festinata proin sua classis ne cadat, illi 
aethera pugnabant, fretaque, aligeraeque phalanges. 
iamque Ignistarum, solis Garnetus
at Anglis,   330 
praeses agendorum ius clam determinat, ipsi 
quaqua affluxuris citra mare (Belgia sacrae 
Cresselli obsequitur, Baldini Hispania voci). 
quanto annis gravior, tanto iste tenebrio doctas 
promptior in fraudes, arcana ac publica novit,   335 
et personata didicit pietate iuventam 
ludere, dementesque animas anuumque senumque. 
rure habitat vacuo, procul urbe, senique ministrat 
pulchra domo plena et generosae foemina stirpis, 
nec desunt homini timidae solatia vitae.   340 
tecta Catisbaeus petit haec, quibus haud alienus 
excipitur, multumque patri praefatus honorem 
consilio arcano privatam supplicat aurem. 
huic facile auriculas vulpes concedit utrasque, 
testibus et procul amotis compellat amanter:   345 
"fare, age, mi fili, secure
quicquid acerbi 
ambiguive animo nunc fluctuat, en tibi fido 
pectore consilium do, solamenque paternum." 
ille pius statim trepide rogat, anne liceret 
sic punire malos, cadat ut bonus unus et alter,   350 
quos fatum immeritos scelerato sparsit acervo. 
"quid in hoc," praesul ait, "si publica commoda poscunt 
et licet, et iubeo. datur urbs obsessa, moretur 
excidiumne manu nostra positum atque paratum, 
si duo nostrorum, tresve, intra moenia soli   355 
permaneant? quos hostili subducere cladi 
cum non concessum est, pereant fas. utile multis 
quod sit ut impediat tenuis iactura pusillum 
ridiculumque foret, privatis publica praesint." 
hoc sibi concesso, quo nil
optatius, audax   360 
iam scelus omne Catisbaeus concredere sanctis 
auribus haud dubitat, neuter tamen ore rubescit. 
qualis (pro pietas) vita est haec, quamque pudenda 
relligiosorum, qui coelum et Tartara miscent? 
si sibi conducit facinus iustum est, licet ipsum   365 
horreret Siculus genio cogente tyrannus. 
perdere sed patriam properanti solvere fraena, 
pro qua nemo mori metuit bonus atque fidelis, 
quin magis admotis suspensum impellere flammis, 
consiliisque iuvare, hoc sancti, praesidis hoc est?   370 
insidiatori porro sociisque fit author 
fingendi varios sensus, ut tuta loquantur, 
atque reservata totum confundere parte 
praecipit arte nova: veniam dat talibus, etsi 
summa salus animae premitur pretiumque futurae   375 
aeternae vitae. his arreptis proditor armis 
et confirmata iam peior mente recedit. 
fama sub haec Britonum, Fauco
comitante, susurrat 
applicuisse oris Vinterum. protinus omnes 
anguineo retinet quos coniuratio nexu   380 
accelerant, et laudato cum milite laetum 
excipiunt socium sceleris, fatique latentis. 
ille fidelem animum studiumque extollit Oeni, 
nullam in legato spem, paci se dare totos 
Hesperios, rebusque suis: extrema necesse   385 
esse vel invitis tentanda, moram esse timendam 
magnis consiliis, inimicaque frigora flammis. 
ergo Catisbaeus, "non me praesaga fefellit 
mens," ait. "externis plus aequo credimus, illud 
quod prope, quod nostrum est frigescit. ducimur umbris   390 
non minus exangues, sed iam novus excitet ardor 
languentes, pensetque moras. res clarius ipsa 
nunc loquitur, summi postquam sententia patris 
hanc pia Garneti iustam pronunciat. eccum 
me testem, orac'lum quo consultore receptum est."
   395 
tanto laeti omnes authore impensius ardent 
in facinus, coepti maior fiducia surgit. 
Faucus in hunc numerum venit,
Vritique minorem 
adiungunt fratrem, iuratos attamen ambos, 
et sacramento suscepta silentia firmant.   400 
accingunt operi se, tectos nocte ligones 
rutraque transportant taciti per limina caeca, 
lignea defossis et sustentacula muris. 
pulveris ignivomi flammam strepitumque prementis 
momen in horrendum multa vi dolia replent,   405 
dein sibi prospiciunt vino dapibusque sepultis. 
ingressus nec enim retro est via, ne nota crebri, 
concursusque novi suspectos reddat. ad usus 
quae faciunt Faucus parat ipse ignotus, et alter 
nomine iam longe mutata sorte: minister   410 
creditur esse tuus, Perci, simulatque peritus. 
impiger at nihilominus his
Acheronticus addit 
lucifugos clausis comites, qui nocte dieque 
nunquam desistant scelerum monuisse novorum, 
occulta lue pestiferi, immunesque figurae   415 
depositis tandem generosis ensibus armos 
expediunt, aptant manibus ruralia tela, 
fossorumque alias despecto munere laeti 
funguntur, fluit incomptis de crinibus imber. 
inter opus vario casus sermone futuros   420 
exagitant: princeps, ut si conventibus absit 
unde capi possit, vel dux, si perditur ille, 
regia seu virgo; procerum quibus (utile si sit) 
parcendum; illorumque citi sub fulminis ictum 
cui summa imperii tradant. dein extera pensant   425 
auxilia: Hispanos nimium tardare, timenda 
agmina Gallorum temeraria, Lutheranis 
si Batava accedat sociali foedere classis. 
talia nequicquam sermone et mente volutant, 
spemque metumque interpositi sibi somnia fingunt.   430 
interea sanctae tumulos invisit Elizae 
Relligio pro more suo coelestis, et
expers 
terrenae molis, simulatos marmore vultus 
et decus antiquum reginae inspectat amatae, 
reginae cuius divino pectore sedit   435 insignis pietas olim,
virtusque virilis. 
artibus ergo domi pacis clarissima facta est, 
bellorum et fama celebrata, quod extera late 
vis sensit, proprio sed castigata flagello. 
imperio terraeque potens, tumidique profundi   440 
regnis auxilio sociis fuit, unde triumphis 
claruit externis, ipsi mirabilis hosti, 
innuba cum foret, et tantis sic una praeesset 
foemina sola viris, nusquam ut victoria pugnae 
desereret dominos ipsa dominante Britannos.   445 
ritus sacrorum revocat veneranda vetustos, 
pura mente Deum recolens, et simplice cultu, 
per templa explosis nugis, fucoque Latino. 
hinc natae insidiae, bella hinc exorta, sed unus 
Romanis sanctis nihil advertentibus, illam   450 
texit amore suo Deus, eripuitque periclis. 
illius umbram obtuta, memorque
notabilis aevi 
nomen Elizaeum quod in omnia saecula sanxit, 
vivida Relligio fundit solemnia verba. 
"non equidem, regina, pari tua dulcis imago   455 
maiestate refert te, qualem vidimus olim 
ingenti pompa populo spectante senatum 
cum peteres, seu legatis cum doctior illis 
iisdem mox responsa dares constantia linguis. 
sed vere effigians magis, ut vivacior omni   460 
marmore fama tibi monumenta perennia condet, 
qualia custodi servata Britannia debet. 
hic tibi pos'ta tamen foeliciter ossa quiescant, 
magni quae tumulo genitoris funditus olim 
eruere ut sacris fierent ludibria flammis   465 
ingens sperabat furor, id nisi fata vetassent." 
haec nova dicentem subit
indignatio, flexis 
propterea genibus, duplicique ad sidera verso 
lumine trinum uno numen sic ore precata est. 
"despice de coelo, rex o supreme, paterque   470 
vere sanctorum, tenebras et viscera terrae 
qui pernici acie penetras, motusque animorum, 
abstrusos solus cernis, miserere tuorum; 
fac torpere malis nervos, consultaque eorum 
destrue, nec regem (qui sceptra potitur Elizae   475 
magnificeque gerit) te pure animoque colentem 
desere, seu ferrum intentat
Romana tyrannis, 
degeneremve dolum, seu gentem evertere totam 
cogitat occulta, non sperataque ruina. 
nam magis atque magis numero turba improba crescit
   480 
iamque aliquid minitatur. at, o tu maxime custos, 
sis vigil usque precor, Britonumque tuere salutem, 
nec grex ille tui turgens sub nomine nati, 
cunctorum exuperans longe malefacta suorum, 
pestifer in vitas valeat tumulosve bonorum."   485 
haec pia vaticinans lachrimis
remoratur abortis. 
ecce repentinus demissa in lumina fulgor 
claros insinuat radios. caput ergo caducum 
paulatim relevans ardentem conspicit alis 
sidereis iuvenem, specie qui pulchrior omni   490 
emicat humanus quam visus percipit, aut mens. 
attonitaeque favens iucunde talia fatur. 
"ne tu nunc ultra charum, sanctissima virgo, 
perge malis Anglorum animum cruciare timendis. 
assiduae valuere preces, pater optimus aurem   495 
reclusit, casti vincit constantia voti. 
de summo elapsum me conditor orbis Olympo 
dat vigilem fatis regni, regisque Britanni." 
dixerat, et leviter tenues se fudit
in auras. 
illa, die veluti sacro pulsa organa templis   500 
cum resonant cantante choro, de pectore tollit 
ingenti coeleste melos, latera alta sacelli 
pressa gemunt, magna monumentaque saxea voce, 
omnia donantis dum laudes enthea cantat, 
et nullis aequanda sonis opera omnipotentis.   505 
"te templis recinam, te celsis montibus," inquit, 
"alme pater, media urbe, inter deserta ferarum, 
nec loca sunt tam sola quibus non inclita splendent 
signa potestatis vestrae, vel pignus amoris." 
grataque tum longa serie primo orbis ab ortu   510 
admiranda Dei memori de pectore promit. 
dum vetera enumerat, crescunt nova
facta, nec unquam 
dormiscit bonitas summi aeternique parentis. 
caeca etenim motu prudentia ducta superno, 
vicini quasi praevideat iam fata diei,   515 
prorogat indictum nova per consulta senatum. 
hinc atrum turbatur opus, mediumque relinquunt 
diri fossores, sed mens eadem ipsa nocendi 
indefessa manet, praeterlapsisque diebus 
in fossas redeunt alacres, muroque minantur.   520 
praesagos ignes silici dum cuspide stringunt 
vani fatidici, subito magnoque fragore 
terrentur, sed res placet explorata, relictam 
inveniunt siquidem cameram quae proxima muro est. 
illam conducunt, illuc vim sulphuris omnem   525 
traiiciunt, miscent cum pulvere ferramenta, 
et super impositis lignis, carbonesque multo 
aggestisque cadis zithi cellaria fingunt. 
exigitur nullis opus observantibus, omnis 
tuta loco spes est studiis fatalibus apto.   530 
iamque tremendi ictus momentum
triste propinquat, 
et votis spacium breve tantum immanibus obstat, 
cum celebris nova conventus suspensio plures 
delati in lunas (monitu illam rege iubente 
non sine divino) securos opprimit, et spes   535 
illusas veluti suavissima somnia grandi 
turbinis abrumpit stridore. huc ergo redacti 
consiliis habitis privatos quisque recessus 
divisi repetunt: suspectos se fore iunctos 
credebant siquidem, et solis opus esse tenebris.   540 
sic ubi munita conclusi nave feruntur 
ausis terribiles magis ingenioque nocivo 
quam tumidi numero pirataeper vada noctu, 
oppidulum nulla pensata fraude quietum 
oppressuri, Euris adversis saepe repulsi   545 
spe praedae toties redeunt, totiesque recedunt 
sublatis ventis, metuentes denique lucis 
indicium sese subducunt, et procul abdunt, 
donec tempestas spoliis matura recurrit, 
haud secus horribiles obfirmatique latrones   550 
funeribus nostris inhiant, tecteque repressis 
prospiciunt flammis, sitiunt praecordia caedem. 
Fauci praecipua est celandi primaque cura, 
ne personatum prodat mora longa. proinde 
ad Belgas missus redit ut committat Oeno   555 
pulveris arcanum, et Stanlaeum in crimina iungat, 
magnas qui virtutis opes dare transfuga turpi 
non metuit sceleri, et dominis sua iura superbis, 
sic ut iam facti nil poenituisse iuvabit. 
ad mare promissis hos auxiliaribus armis   560 
admonet expectent ut prima incendia, turbis 
succedantque novis, ipsisque authoribus adsint 
mature, facilem dum se victoria praebet. 
Garneti pariter Baldino cognita signo 
scripta dat, ambo patres cum sint, et munere fratres.   565 
iamque pari in rabiem Romanam pectore surgunt, 
in scelus et caedem immensam, Albionumque ruinam. 
nuntius ex Anglis itidem praemittitur oris 
summo pontifici, sancti qui perferat huius 
famam operis, decoris pleni, meritique beati.   570 
praefixoque die Ausoniae pietatis alumni 
quotquot erant, terra late licet, aequore et amplo 
partiti, prece communi iunctisque querelis 
numina sollicitant sua. libertatis avitae 
ex his festinum reditum conatibus orant,   575 
ignotis tamen et lachrymarum gurgite. sparsim 
vota immunda lavant, sed quae non eluet imus 
Oceanus fluviis adiutus et imbribus altis. 
fama duos perhibet latos multumque
profundos 
esse lacus, lachrymis miserorum utrosque dicatos.
   580 
puris conspiciendus aquis stat limphidus unus, 
floribus ad ripas toto vernantibus anno, 
et (si fas uti) generosis viribus herbis. 
sidereus vigil hinc abigit mergosque, strigesque, 
omnigenasque feras. namque huc lachrymata piorum   585 
flumina lecta ferunt superi, aligerique ministri, 
et caste servant chari monumenta doloris. 
gurgite coenosus sed cernitur alter opaco, 
serpentum genitor, tollens animalcula visu 
horrida, mortiferis variisque referta venenis.   590 
at foris exudat monachorum aconita cucullos, 
solanumque furens, risu et quod sternit amaro 
Sardiniae laethum, Colchorum dulceque virus. 
infestas lachrymas simul exprimit improba turba 
huc raptas cogunt liventis Alastoris umbrae,   595 
conduntque ut testes olim maeroris iniqui. 
atque ibidem nova nunc Stygius fleta aequora visens 
tantis optantum studiis horrenda triumphat. 
sacrifici interea rem maturare
laborant, 
et coniurati rata nunc ad foedera plures   600 
alliciunt: Vinterum annis opibusque priorem 
fratre infoelici, Grantam, unanimumque Rucodem, 
Tressainumque agris et avita gente superbum, 
et clarum Digbaeum equitem, Caiumque, Batumque, 
quem modo Tesmundus nutantem, animoque cruentum   605 
horrentem facinus firmaverat. hos aliosque 
illaqueant, et equos belloque occulta futuro 
arma parant, loca disponunt et tempora rebus. 
omnia festinant, nam laetus et integer illis 
gaudet adhuc properare dies, optatus et instat.   610 
externas quoque spes rediens confirmat abunde 
Faucus, et incendit mercata laude furentes. 
iamque catervatim sopitam suscitat
urbem 
rhedarumque equitumque fragor, toto undique regno 
confluit ut populus solleni more vocatus.   615 
spectandum plebi ad pompam subsellia prostant 
consuetis erecta locis, magnoque propinquas 
conducunt pretio meliori ex sorte fenestras. 
regem reginamque, et te, charissime princeps, 
visendi fit tantus amor, dum fata sinebant,   620 
crescentemque in regna ducem (si forte tenellus 
accedat numero) nunc cernere magna lubido est. 
templorum decus atque fori, venerandaque regni 
canities gravitate sua spectabilis ipsa est, 
insignes et equis phaleratis agmine longo   625 
conccineisque togis proceres incedere pulchrum. 
tanta sed haec, nisi prospiciat
Deus, ultima nostris 
gloria replendens post secula multa futura est. 
pernicies suprema latet, quam praecipit ales 
aethereus, iussuque Dei, cui sedulus uni   630 
paret, mortales facili molimine vultus 
induit, at quales ignota in plebe videre est, 
servulis facies, habitusque oblonga statura. 
talis litterulas signatas vespere defert 
Montegli famulo, domino mox reddat ut illas.   635 
dein se subduxit, levibusque immiscuit auris 
perlegit has iuvenis veteri qui stemmate clarus 
cum sibi nescio quid magni promittere visae. 
nec tamen apparens author, vel nuntius illis, 
Caecilium festinus adit, cui tradita regni   640 
cura, dat inque manus privatas nobile scriptum, 
et procerum ut decet exceptus cum laude recedit. 
convocat eximios aliquot sibi, munera quorum 
in commune eadem sunt, et clam providus ille 
discutit obscurae quae sit sententia chartae.   645 
magnanimusque licet contemnere talia suevit, 
nunc haeret, sensus turbata mente volutans 
ambiguos, sed nequicquam. Deus abnegat illis 
hunc tantum soli quem sceptro assignat honorem. 
ergo fatigati studio (ceu Delphica
quondam   650 
templa) adeunt thalamos maiori numine regis 
imbuti, turgens tribuit quam Graecia Phoebo. 
illius experto implorant ab acumine, scripto 
oblato, auxilium lucemque huic nube remota. 
ponderat acceptam schedulam rex, terque quaterque   655 
percurrens oculique acie mentisque beatae. 
consulit haec procer abstineat se charta senatu 
primo sole, diem fore nam coeuntibus illum 
infaustum, quos non sensuros opprimet ictus 
terribilis, turbis haud apparentibus ullis.   660 
ac veluti recta pulvis ratione paratus 
flammifer admotos facile mox sentiet ignes, 
pulveream haud aliter (trutinatis ordine verbis) 
terribili exposito fraudem rex concipit ictu. 
omnes cui merito applaudunt, proin acrius illuc   665 
tenditur ut loca sint caute scrutanda senatus, 
quo dolus aut pateat, lateat vel causa timoris. 
ast operae Cnevetus eques bene cognitus ipsi 
praeficitur, color amissas est quaerere furto 
reginae vestes, surrepta aulaeaque regis.   670 
 
 

 
 
 
	 Campion 
	 Neo-Latin 
	 The Latin Library 
	 The Classics Page