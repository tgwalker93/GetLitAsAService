Laureolo 
 
 
 IOANNIS PASCOLI LAUREOLUS (1893) 
 
 MARIAE IOANNES sorori dulcissimae. Laureolo tu casta meo mea parce Diana 
 
 
  
 Lucus Aricina croceum de fronde videtur 
 exhalare diem, subeuntque crepuscula caelo. 
 Iam non purpurea variat lacus aequora luce; 
 Vesper opacatis tremulus nunc murmur in undis
 5 lene ciet; late resonant asionibus alni. 
 En pia reptat anus, vetulo comitante, domumque 
 sub noctem redeunt. Domus est in limine silvae 
 et media in dumis paleae casa tecta maniplis. 
 "Hora subit" pia dicit anus, "qua Virbius artis
 10 ex hederis caput ignoti deus exserit antri 
 cautus, et ingentes sensim nigrescere truncos 
 ac similem nebulae fumantem prospicit umbram. 
 Olli intus thalamus lychno cristallinus ardet 
 perpetuo: cubat ille dies vitamque priorem
 15 somniat et rapitur furiis immotus equorum. 
 Assidet et lento blanditur carmine nympha 
 Egeria et madidam frontem solatur anhelo. 
 Nocte deam sequitur deus, et, cum luna renidet, 
 per lucum tacitis videas vestigia flammis
 20 gliscere et immortale potes deprendere murmur, 
 quale sonant crebrae percusso marmore guttae. 
 Sed vagus obscurusque per interlunia lustrat 
 assidue silvam gemitu loca flebilis implens". 
 Haec memorans tecto successerat. Ecce sub ipsa
 25 forma casa conspecta viri. "Recludite portam 
 meque" ait "hospitio miserum dapibusque iuvate". 
 Forma erat humana maior, vox triste sonabat 
 nescioquid. Stupuere senes atque "Hospes, haveto", 
 dixit anus, "concede intro" dextraque prehenso
 30 anteit. Apparet nigro domus illita fumo 
 stellaeque a patula mediae micuere fenestra. 
 Hanc nactus tacitas hospes circumtulit omnes 
 per dumos acies perque atra silentia luci 
 multa agitans: clare quem iam fulgente lucerna
 35 haerentem ut pura videre in nocte, subinde 
 quaesivere oculos oculi digitusque labellis 
 st ait impressus. Tandem conversus et ora 
 et latos pavidis umeros oculosque flagrantes, 
 quos silva tremulisque putes horrescere ramis,
 40 mirari dedit ac pharetram venantis et arcum. 
 "Quisquis es" inquit anus "nostro succedere tecto 
 et dignate domum praesens invisere castam, 
 aequus ades, precor, aequus abi, de te male nunquam 
 si meriti, silvam veriti si laedere, vestram
 45 si, bone, ne ipsa quidem violavit pupula sedem". 
 Sic ait et palmis orabat uterque supinis. 
 "Iam taceas: quid opus verbis? tibi tessera detur. 
 Aspicite, at visum nusquam vidisse putate". 
 Haec hospes: tremuloque senex haec adicit ore:
 50 "Quem te, hospes (multis nam gaudes, sancte, vocari 
 nominibus, quorum hoc laudas, hoc tempore temnis), 
 da quo nos igitur, nequis forte inscius erret 
 nomine..." "Scitis enim" rapidus sic hospes, et ictam 
 insonuit palma et tremefecit pondere mensam.
 55 "Vae vos ... sed moniti cautique tacenda tacete. 
 Cur autem cessas nec donis sedula mensam 
 instruis oblito, iamdudum, mater, aventi, 
 quae procul in vita delectavere priore? 
 Nec mihi liba manus durat per inhospita silvae
 60 ulla nec ulla dapes mihi mollit flamma paratas". 
   Nec mora: festinant. Dependens perna camino 
 tollitur: hinc partem resecat vetus ordine coniunx 
 et minuit cultro sordes ornatque patellam; 
 dein foliis mensam ficulnis sternit et affert
 65 succinctus raphanos et pocula sistit et atram 
 sustinet et manibus testam vix atque genus vi. 
 It, redit: at properata gemens anus ignibus infert 
 liba foci: raucum flabellis urguet ahenum; 
 imperitatque viro: nunc hoc, nunc admonet illud.
 70 Iam fruitur dapibus, iam dulci proluit hospes 
 corda mero: veniamque epulis anus orat inemptis, 
 mala memor coniunx apponit et impiger uvam. 
   "Non indigna deo" satur ille ait "hospite cena 
 gaudentem silvis variaque ambage beavit".
 75 Cui vetulus: "Macte hoc igitur, quicquid fuit, esto, 
 non dedignatus mensam deus" inquit "acernam". 
 "Hospes, ain vero? quippe, inquam: nulla sepulcri 
 ara manet, nulla terra cohibebor humatus". 
 Sic ait, at fronti rugas obduxerat. Illi
 80 multa diu taciti secum tum volvere, secum 
 mirari sacro perculsi corda pavore, 
 quod deus aeternos maereret nectaris haustus 
 nostraque divina traheretur fronte senectus. 
 Ecce hospes subito exclamans: "Age vive! quid autem?
 85 Nonne mihi luci securis quercubus horrent? 
 nonne cavum tutis antrum me amplectitur umbris? 
 Et mea sunt, oculi mihi quae videre, nec ulla 
 lex humana tenet; non ullo fundit aratro 
 terra cibum, latices non ulla vinea falce.
 90 Conspectus nulli, similis circumvagor Euri, 
 ceu Sol indeprensus et avius omnia lustro, 
 et nascor moriorque, alius sum semper et idem. 
 Si modo cornipedum liceat vitare tumultus! 
 si modo quis propriam supera illam luce dicaret
 95 usque deam, ut noctes uni mihi pulcra niteret 
 et dum cuncta silent, claro penderet in antro!" 
 Haec loquitur: vetuli pendent ex ore loquentis 
 votaque suscipiunt taciti tacitique precantur, 
 cum cernunt simul expallescere. Semita nempe
 100 et properante sonat late pede campus equorum. 
 Declinant oculos, convertunt. Assidet hospes 
 nullus: ab obscuro lucebant sidera caelo, 
 mensa aliqua, mirum, patera ridebat et auro. 
 Ingruit ac strepitus, propius rapit ungula turmam.
 105 Consistunt equites: "Ehodum!" clamatur "adeste 
 vidistisne ferum vultu pharetraque minacem 
 forte virum?" Vidisse virum negitavit uterque. 
 "Quo sacer ille mihi similis dilabitur undae, 
 avolat ut somnus tenuisque efflatur ut aura,
 110 Laureolus? ne illi praesto reor esse Lavernam! 
 nonne expilatam dicas gaudere Dianam? 
 Sed mihi pileolum nequiquam publicus optem, 
 inveniet si aliud corvorum ventre sepulcrum!" 
 His dictis abeunt. Ignaro corde revertunt
 115 instaurantque senes epulas et vina nitenti 
 de patera fundunt, te votis rite vocantes 
 cultorem nemorum nymphaeque potentis alumnum, 
 uno iam functus qui bis vir Virbius aevo 
 immortalis agis, divae satiatus amore.
 120   Et procul inde equitum strepitu cava terra resultat 
 ac stupet insolitum nox intempesta sonorem.
 
 
 
 
	 Pascoli 
	 Neo-Latin 
	 The Latin Library 
	 The Classics Homepage