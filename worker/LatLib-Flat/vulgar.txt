Dante: De Vulgari Eloquentia I
		 

		 
		 
	 
	
 

 DANTIS ALAGHERII DE VULGARI ELOQUENTIA LIBER PRIMUS
 

 

 
 I 
 II 
 III 
 IV 
 V 
 VI 
 VII 
 VIII 
 IX 
 X 
 XI 
 XII 
 XIII 
 XIV 
 XV 
 XVI 
 XVII 
 XVIII 
 XIX 
 

 

 
 I 
 

 
1. Cum neminem ante nos de
vulgaris eloquentie doctrina quicquam inveniamus tractasse, atque
talem scilicet eloquentiam penitus omnibus necessariam videamus,
cum ad eam non tantum viri sed etiam mulieres et parvuli
nitantur, in quantum natura permictit, volentes discretionem
aliqualiter lucidare illorum qui tanquam ceci ambulant per
plateas, plerunque anteriora posteriora putantes, - Verbo
aspirante de celis - locutioni vulgarium gentium prodesse
temptabimus, non solum aquam nostri ingenii ad tantum poculum
aurientes, sed, accipiendo vel compilando ab aliis, potiora
miscentes, ut exinde potionare possimus dulcissimum ydromellum. 
 

 
2. Sed quia unamquanque
doctrinam oportet non probare, sed suum aperire subiectum, ut
sciatur quid sit super quod illa versatur, dicimus, celeriter
actendentes, quod vulgarem locutionem appellamus eam qua infantes
assuefiunt ab assistentibus cum primitus distinguere voces
incipiunt; vel, quod brevius dici potest, vulgarem locutionem
asserimus quam sine omni regola nutricem imitantes accipimus.
 

 
3. Est et inde alia locutio
secondaria nobis, quam Romani gramaticam vocaverunt. Hanc quidem
secundariam Greci habent et alii, sed non omnes: ad habitum vero
huius pauci perveniunt, quia non nisi per spatium temporis et
studii assiduitatem regulamur et doctrinamur in illa.
 

 
4. Harum quoque duarum nobilior
est vulgaris: tum quia prima fuit humano generi usitata; tum quia
totus orbis ipsa perfruitur, licet in diversas prolationes et
vocabula sit divisa; tum quia naturalis est nobis, cum illa
potius artificialis existat.
 

 
5. Et de hac nobiliori nostra
est intentio pertractare.
 

 
 II 
 

 
1. Hec est nostra vera prima
locutio. Non dico autem ‘nostra’ ut et aliam sit esse
locutionem quam hominis: nam eorum que sunt omnium soli homini
datum est loqui, cum solum sibi necessarium fuerit.
 

 
2. Non angelis, non
inferioribus animalibus necessarium fuit loqui, sed nequicquam
datum fuisset eis: quod nempe facere natura aborret.
 

 
3. Si etenim perspicaciter
consideramus quid cum loquimur intendamus, patet quod nichil
aliud quam nostre mentis enucleare aliis conceptum. Cum igitur
angeli ad pandendas gloriosas eorum conceptiones habeant
promptissimam atque ineffabilem sufficientiam intellectus, qua
vel alter alteri totaliter innotescit per se, vel saltim per
illud fulgentissimum Speculum in quo cuncti representantur
pulcerrimi atque avidissimi speculantur, nullo signo locutionis
indiguisse videntur. 
 

 
4. Et si obiciatur de hiis qui
corruerunt spiritibus, dupliciter responderi potest: primo quod,
cum de hiis que necessaria sunt ad bene esse tractemus, eos
preferire debemus, cum divinam curam perversi expectare
noluerunt; secundo et melius quod ipsi demones ad manifestandam
inter se perfidiam suam non indigent nisi ut sciat quilibet de
quolibet quia est et quantus est; quod quidem sciunt: cognoverunt
enim se invicem ante ruinam suam.
 

 
5. Inferioribus quoque
animalibus, cum solo nature instinctu ducantur, de locutione non
oportuit provideri: nam omnibus eiusdem speciei sunt iidem actus
et passiones, et sic possunt per proprios alienos cognoscere;
inter ea vero que diversarum sunt specierum non solum non
necessaria fuit locutio, sed prorsus dampnosa fuisset, cum nullum
amicabile commertium fuisset in illis.
 

 
6. Et si obiciatur de serpente
loquente ad primam mulierem, vel de asina Balaam, quod locuti
sint, ad hoc respondemus quod angelus in illa et dyabolus in illo
taliter operati sunt quod ipsa animalia moverunt organa sua, sic
ut vox inde resultavit distincta tanquam vera locutio; non quod
aliud esset asine illud quam rudere, neque quam sibilare
serpenti. 
 

 
7. Si vero contra argumentetur
quis de eo quod Ovidius dicit in quinto Metamorfoseos de picis
loquentibus, dicimus quod hoc figurate dicit, aliud intelligens.
Et si dicatur quod pice adhuc et alie aves locuntur, dicimus quod
falsum est, quia talis actus locutio non est, sed quedam imitatio
soni nostre vocis; vel quod nituntur imitari nos in quantum
sonamus, sed non in quantum loquimur. Unde si expresse dicenti
‘pica’ resonaret etiam ‘pica’, non esset hec
nisi representatio vel imitatio soni illius qui prius dixisset.
 

 
8. Et sic patet soli homini
datum fuisse loqui. Sed quare necessarium sibi foret, breviter
pertractare conemur.
 

 
 III 
 

 
1. Cum igitur homo non nature
instinctu, sed ratione moveatur, et ipsa ratio vel circa
discretionem vel circa iudicium vel circa electionem
diversificetur in singulis, adeo ut fere quilibet sua propria
specie videatur gaudere, per proprios actus vel passiones, ut
brutum anirnal, neminem alium intelligere opinamur. Nec per
spiritualem speculationem, ut angelum, alterum alterum introire
contingit, cum grossitie atque opacitate mortalis corporis
humanus spiritus sit obtectus. 
 

 
2 Oportuit ergo genus humanum
ad comunicandas inter se conceptiones suas aliquod rationale
signum et sensuale habere: quia, cum de ratione accipere habeat
et in rationem portare, rationale esse oportuit; cumque de una
ratione in aliam nichil deferri possit nisi per medium sensuale,
sensuale esse oportuit. Quare, si tantum rationale esset,
pertransire non posset; si tantum sensuale, nec a ratione
accipere nec in rationem deponere potuisset.
 

 
3. Hoc equidem signum est ipsum
subiectum nobile de quo loquimur: nam sensuale quid est in
quantum sonus est; rationale vero in quantum aliquid significare
videtur ad placitum.
 

 
 IV 
 

 
1. Soli homini datum fuit ut
loqueretur, ut ex premissis manifestum est. Nunc quoque
investigandum esse existimo cui hominum primum locutio data sit,
et quid primitus locutus fuerit, et ad quem, et ubi, et quando,
nec non et sub quo ydiomate primiloquium emanavit.
 

 
2. Secundum quidem quod in
principio Genesis loquitur, ubi de primordio mundi Sacratissima
Scriptura pertractat, mulierem invenitur ante omnes fuisse
locutam, scilicet presumptuosissimam Evam, cum dyabolo
sciscitanti respondit: ‘De fructu lignorum que sunt in
paradiso vescimur; de fructu vero ligni quod est in medio
paradisi precepit nobis Deus ne comederemus nec tangeremus, ne
forte moriamur’. 
 

 
3. Sed quanquam mulier in
scriptis prius inveniatur locuta, rationabilius tamen est ut
hominem prius locutum fuisse credamus, et inconvenienter putatur
tam egregium humani generis actum non prius a viro quam a femina
profluxisse. Rationabiliter ergo credimus ipsi Ade prius datum
fuisse loqui ab Eo qui statim ipsum plasmaverat.
 

 
4. Quid autem prius vox primi
loquentis sonaverit, viro sane mentis in promptu esse non titubo
ipsum fuisse quod ‘Deus’ est, scilicet El , vel
per modum interrogationis vel per modum responsionis. Absurdum
atque rationi videtur orrificum ante Deum ab homine quicquam
nominatum fuisse, cum ab ipso et in ipsum factus fuisset homo.
Nam sicut post prevaricationem humani generis quilibet exordium
sue locutionis incipit ab ‘heu’, rationabile est quod
ante qui fuit inciperet a gaudio; et cum nullum gaudium sit extra
Deum, sed totum in Deo, et ipse Deus totus sit gaudium,
consequens est quod primus loquens primo et ante omnia dixisset
‘Deus’.
 

 
5. Oritur et hinc ista questio,
cum dicimus superius per viam responsionis hominem primum fuisse
locutum, si responsio fuit ad Deum: nam, si ad Deum fuit, iam
videretur quod Deus locutus extitisset, quod contra superius
prelibata videtur insurgere. 
 

 
6. Ad quod quidem dicimus quod
bene potuit respondisse Deo interrogante, nec propter hoc Deus
locutus est ipsa quam dicimus locutionem. Quis enim dubitat
quicquid est ad Dei nutum esse flexibile, quo quidem facta, quo
conservata, quo etiam gubernata sunt omnia? Igitur cum ad tantas
alterationes moveatur aer imperio nature inferioris, que ministra
et factura Dei est, ut tonitrua personet, ignem fulgoret, aquam
gemat, spargat nivem, grandinea lancinet, nonne imperio Dei
movebitur ad quedam sonare verba, ipso distinguente qui maiora
distinxit? Quid ni?
 

 
7. Quare ad hoc et ad quedam
alia hec sufficere credimus.
 

 
 V 
 

 
1. Opinantes autem non sine
ratione, tam ex superioribus quam inferioribus sumpta, ad ipsum
Deum primitus primum hominem direxisse locutionem, rationabiliter
dicimus ipsum loquentem primum, mox postquam afflatus est ab
animante Virtute, incunctanter fuisse locutum. Nam in homine
sentiri humanius credimus quam sentire, dumunodo sentiatur et
sentiat tanquam homo. Si ergo faber ille atque perfectionis
principium et amator afflando primum nostrum omni perfectione
complevit, rationabile nobis apparet nobilissimum animal non ante
sentire quam sentiri cepisse.
 

 
2. Si quis vero fatetur contra
obiciens quod non oportebat illum loqui, cum solus adhuc homo
existeret, et Deus omnia sine verbis archana nostra discernat
etiam ante quam nos, - cum illa reverentia dicimus qua uti
oportet cum de eterna Voluntate aliquid iudicamus, quod licet
Deus sciret, immo presciret (quod idem est quantum ad Deum)
absque locutione conceptum primi loquentis, voluit tamen et ipsum
loqui, ut in explicatione tante dotis gloriaretur ipse qui gratis
dotaverat. Et ideo divinitus in nobis esse credendum est quod in
actu nostrorum effectuum ordinato letamur.
 

 
3. Et hinc penitus elicere
possumus locum illum ubi effutita est prima locutio: quoniam, si
extra paradisum afflatus est homo, extra, si vero intra, intra
fuisse locum prime locutionis convicimus.
 

 
 VI 
 

 
1. Quoniam permultis ac
diversis ydiomatibus negotium exercitatur humanum, ita quod multi
multis non aliter intelligantur verbis quam sine verbis, de
ydiomate illo venari nos decet quo vir sine matre, vir sine
lacte, qui nec pupillarem etatem nec vidit adultam, creditur
usus.
 

 
2. In hoc, sicut etiam in
multis aliis, Petramala civitas amplissima est, et patria maiori
parti filiorum Adam. Nam quicunque tam obscene rationis est ut
locum sue nationis delitiosissimum credat esse sub sole, hic
etiam pre cunctis proprium vulgare licetur, idest maternam
locutionem, et per consequens credit ipsum fuisse illud quod fuit
Ade. 
 

 
3. Nos autem, cui mundus est
patria velut piscibus equor, quanquam Sarnum biberimus ante
dentes et Florentiam adeo diligamus ut, quia dileximus, exilium
patiamur iniuste, rationi magis quam sensui spatulas nostri
iudicii podiamus. Et quamvis ad voluptatem nostram sive nostre
sensualitatis quietem in terris amenior locus quam Florentia non
existat, revolventes et poetarum et aliorum scriptorum volumina
quibus mundus universaliter et membratim describitur,
ratiocinantesque in nobis situationes varias mundi locorum et
eorum habitudinem ad utrunque polum et circulum equatorem, multas
esse perpendimus firmiterque censemus et magis nobiles et magis
delitiosas et regiones et urbes quam Tusciam et Florentiam, unde
sumus oriundus et civis, et plerasque nationes et gentes
delectabiliori atque utiliori sermone uti quam Latinos. 
 

 
4. Redeuntes igitur ad
propositum, dicimus certam formam locutionis a Deo cum anima
prima concreatam fuisse. Dico autem ‘formam’ et quantum
ad rerum vocabula et quantum ad vocabulorum constructionem et
quantum ad constructionis prolationem: qua quidem forma omnis
lingua loquentium uteretur, nisi culpa presumptionis humane
dissipata fuisset, ut inferius ostendetur.
 

 
5. Hac forma locutionis locutus
est Adam; hac forma locutionis locuti sunt omnes posteri eius
usque ad edificationem turris Babel, que ‘turris
confusionis’ interpretatur; hanc formam locutionis
hereditati sunt filii Heber, qui ab eo dicti sunt Hebrei. 
 

 
6. Hiis solis post confusionem
remansit, ut Redemptor noster, qui ex illis oriturus erat
secundum humanitatem, non lingua confusionis, sed gratie
frueretur. 
 

 
7 Fuit ergo hebraicum ydioma
illud quod primi loquentis labia fabricarunt.
 

 
 VII 
 

 
1. Dispudet, heu, nunc humani
generis ignominiam renovare! Sed quia preferire non possumus quin
transeamus per illam, quanquam rubor ad ora consurgat animusque
refugiat, percurremus.
 

 
2. O semper natura nostra prona
peccatis! O ab initio et nunquam desinens nequitatrix! Num fuerat
satis ad tui correptionem quod, per primam prevaricationem
eluminata, delitiarum exulabas a patria? Num satis quod, per
universalem familie tue luxuriem et trucitatem, unica riservata
domo, quicquid tui iuris erat cataclismo perierat, et [que]
commiseras tu animalia celi terreque iam luerant? Quippe satis
extiterat. Sed, sicut proverbialiter dici solet ‘Non ante
tertium equitabis’, misera miserum venire maluisti ad equum.

 

 
3. Ecce, lector, quod vel
oblitus homo vel vilipendens disciplinas priores, et avertens
oculos a vibicibus que remanserant, tertio insurrexit ad verbera,
per superbam stultitiam presumendo. 
 

 
4. Presumpsit ergo in corde suo
incurabilis homo, sub persuasione gigantis Nembroth, arte sua non
solum superare naturam, sed etiam ipsum naturantem, qui Deus est,
et cepit edificare turrim in Sennaar, que postea dicta est Babel,
hoc est ‘confusio’, per quam celum sperabat ascendere,
intendens inscius non equare, sed suum superare Factorem. 
 

 
5. O sine mensura clementia
celestis imperii! Quis patrum tot sustineret insultus a filio?
Sed exurgens non hostili scutica sed paterna et alias verberibus
assueta, rebellantem filium pia correctione nec non memorabili
castigavit.
 

 
6. Siquidem pene totum humanum
genus ad opus iniquitatis coierat: pars imperabant, pars
architectabantur, pars muros moliebantur, pars amussibus
regulabant, pars trullis linebant, pars scindere rupes, pars
mari, pars terra vehere intendebant, partesque diverse diversis
aliis operibus indulgebant; cum celitus tanta confusione percussi
sunt ut, qui omnes una eademque loquela deserviebant ad opus, ab
opere multis diversificati loquelis desinerent et nunquam ad idem
commertium convenirent. 
 

 
7. Solis etenim in uno
convenientibus actu eadem loquela remansit: puta cunctis
architectoribus una, cunctis saxa volventibus una, cunctis ea
parantibus una; et sic de singulis operantibus accidit. Quot quot
autem exercitii varietates tendebant ad opus, tot tot ydiomatibus
tunc genus humanum disiungitur; et quanto excellentius
exercebant, tanto rudius nunc barbariusque locuntur. 
 

 
8. Quibus autem sacratum ydioma
remansit nec aderant nec exercitium commendabant, sed graviter
detestantes stoliditatem operantium deridebant. Sed hec minima
pars, quantum ad numerum, fuit de semine Sem, sicut conicio, qui
fuit tertius filius Noe: de qua quidem ortus est populus Israel,
qui antiquissima locutione sunt usi usque ad suam dispersionem.
 

 
 VIII 
 

 
1. Ex precedenter memorata
confusione linguarum non leviter opinamur per universa mundi
climata climatumque plagas incolendas et angulos tunc primum
homines fuisse dispersos. Et cum radix humane propaginis
principalis in oris orientalibus sit plantata, nec non ab inde ad
utrunque latus per diffusos multipliciter palmites nostra sit
extensa propago, demumque ad fines occidentales protracta, forte
primitus tunc vel totius Europe flumina, vel saltim quedam,
rationalia guctura potaverunt. 
 

 
2. Sed sive advene tunc
primitus advenissent, sive ad Europam indigene repedassent,
ydioma secum tripharium homines actulerunt; et afferentium hoc
alii meridionalem, alii septentrionalem regionem in Europa sibi
sortiti sunt; et tertii, quos nunc Grecos vocamus, partim Europe,
partim Asye occuparunt.
 

 
3. Ab uno postea eodemque
ydiomate in vindice confusione recepto diversa vulgaria traxerunt
originem, sicut inferius ostendemus. 
 

 
4. Nam totum quod ab hostiis
Danubii sive Meotidis paludibus usque ad fines occidentales
Anglie Ytalorum Francorumque finibus et Oceano limitatur, solum
unum obtinuit ydioma, licet postea per Sclavones, Ungaros,
Teutonicos, Saxones, Anglicos et alias nationes quamplures fuerit
per diversa vulgaria dirivatum, hoc solo fere omnibus in signum
eiusdem principio remanente, quod quasi predicti omnes jo 
affermando respondent. 
 

 
5. Ab isto incipiens ydiomate,
videlicet a finibus Ungarorum versus orientem, aliud occupavit
totum quod ab inde vocatur Europa, nec non ulterius est
protractum. 
 

 
6. Totum vero quod in Europa
restat ab istis, tertium tenuit ydioma, licet nunc tripharium
videatur: nam alii oc , alii oil , alii sœ 
affirmando locuntur, ut puta Yspani, Franci et Latini. Signum
autem quod ab uno eodemque ydiomate istarum trium gentium
progrediantur vulgaria, in promptu est, quia multa per eadem
vocabula nominare videntur, ut Deum, celum, amorem, mare, terram,
est, vivit, moritur, amat, alia fere omnia. 
 

 
7. Istorum vero proferentes oc 
meridionalis Europe tenent partem occidentalem, a Ianuensium
finibus incipientes. Qui autem sœ dicunt a predictis
finibus orientalem tenent, videlicet usque ad promuntorium illud
Ytalie qua sinus Adriatici maris incipit, et Siciliam. Sed
loquentes oil quodam modo septentrionales sunt respectu
istorum: nam ab oriente Alamannos habent et ab occidente et
settentrione anglico mari vallati sunt et montibus Aragonie
terminati; a meridie quoque Provincialibus et Apenini devexione
clauduntur.
 

 
 IX 
 

 
1. Nos autem oportet quam nunc
habemus rationem periclitari, cum inquirere intendamus de hiis in
quibus nullius autoritate fulcimur, hoc est de unius eiusdemque a
principio ydiomatis variatione secuta. Et quia per notiora
itinera salubrius breviusque transitur, per illud tantum quod
nobis est ydioma pergamus, alia desinentes: nam quod in uno est
rational[i], videtur in aliis esse causa.
 

 
2. Est igitur super quod
gradimur ydioma tractando tripharium, ut superius dictum est: nam
alii oc , alii sœ , alii vero dicunt oil . Et
quod unum fuerit a principio confusionis (quod prius probandum
est) apparet, quia convenimus in vocabulis multis, velut
eloquentes doctores ostendunt: que quidem convenientia ipsi
confusioni repugnat, que ruit celitus in edificatione Babel. 
 

 
3. Trilingues ergo doctores in
multis conveniunt, et maxime in hoc vocabulo quod est
‘amor’. Gerardus de Brunel:

 Si-m sentis
fezelz amics, 
per ver encusera amor.
 

 
Rex Navarre:

 De fin amor si
vient sen et bont»;
 

 
Dominus Guido Guinizelli:

 N» fe' amor
prima che gentil core, 
n» gentil [cor] prima che amor, natura.
 

 
4. Quare autem tripharie
principali[ter] variatum sit, investigemus; et quare quelibet
istarum variationum in se ipsa variatur, puta dextre Ytalie
locutio ab ea que est sinistre (nam aliter Paduani et aliter
Pisani locuntur); et quare vicinius habitantes adhuc discrepant
in loquendo, ut Mediolanenses et Veronenses, Romani et
Florentini, nec non convenientes in eodem genere gentis, ut
Neapoletani et Caetani, Ravennates et Faventini, et, quod
mirabilius est, sub eadem civilitate morantes, ut Bononienses
Burgi Sancti Felicis et Bononienses Strate Maioris. 
 

 
5 Hee omnes differentie atque
sermonum varietates quid accidant, una eademque ratione patebit.
 

 
6. Dicimus ergo quod nullus
effectus superat suam causam, in quantum effectus est, quia nil
potest efficere quod non est. Cum igitur omnis nostra loquela -
preter illam homini primo concreatam a Deo - sit a nostro
beneplacito reparata post confusionem illam que nil aliud fuit
quam prioris oblivio, et homo sit instabilissimum atque
variabilissimum animal, nec durabilis nec continua esse potest,
sed sicut alia que nostra sunt, puta mores et habitus, per
locorum temporumque distantias variari oportet. 
 

 
7. Nec dubitandum reor modo in
eo quod diximus ‘temporum’, sed potius opinamur
tenendum: nam si alia nostra opera perscrutemur, multo magis
discrepare videmur a vetustissimis concivibus nostris quam a
coetaneis perlonginquis. Quapropter audacter testamur quod si
vetustissimi Papienses nunc resurgerent, sermone vario vel
diverso cum modernis Papiensibus loquerentur. 
 

 
8. Nec aliter mirum videatur
quod dicimus quam percipere iuvenem exoletum quem exolescere non
videmus: nam que paulatim moventur, minime perpenduntur a nobis,
et quanto longiora tempora variatio rei ad perpendi requirit,
tanto rem illam stabiliorem putamus. 
 

 
9. Non etenim ammiramur, si
extimationes hominum qui parum distant a brutis putant eandem
civitatem sub invariabili semper civicasse sermone, cum sermonis
variatio civitatis eiusdem non sine longissima temporum
successione paulatim contingat, et hominum vita sit etiam, ipsa
sua natura, brevissima. 
 

 
10. Si ergo per eandem gentem
sermo variatur, ut. dictum est, successive per tempora, nec stare
ullo modo potest, necesse est ut disiunctim abmotimque morantibus
varie varietur, ceu varie variantur mores et habitus, qui nec
natura nec consortio confirmantur, sed humanis beneplacitis
localique congruitate nascuntur.
 

 
11 Hinc moti sunt inventores
gramatice facultatis: que quidem gramatica nichil aliud est quam
quedam inalterabilis locutionis ydemptitas diversibus temporibus
atque locis. Hec cum de comuni consensu multarum gentium fuerit
regulata, nulli singolari arbitrio videtur obnoxia, et per
consequens nec variabilis esse potest. Adinvenerunt ergo illam
ne, propter variationem sermonis arbitrio singulariurn
fluitantis, vel nullo modo vel saltim imperfecte antiquorum
actingeremus autoritates et gesta, sive illorum quos a nobis
locorum diversitas facit esse diversos.
 

 
 X 
 

 
1. Triphario nunc existente
nostro ydiomate, ut superius dictum est, in comparatione sui
ipsius, secundum quod trisonum factum est, cum tanta timiditate
cunctamur librantes quod hanc vel istam vel illam partem in
comparando preponere non audemus, nisi eo quo gramatice positores
inveniuntur accepisse ‘sic’ adverbium affirmandi: quod
quandam anterioritatem erogare videtur Ytalis, qui sœ 
dicunt.
 

 
2. Quelibet enim partium largo
testimonio se tuetur. Allegat ergo pro se lingua oil quod
propter sui faciliorem se delectabiliorem vulgaritatem quicquid
redactum est sive inventum ad vulgare prosaycum, suum est:
videlicet Biblia cum Troianorum Romanorumque gestibus compilata
et Arturi regis ambages pulcerrime et quamplures alie ystorie ac
doctrine. 
 

 
3. Pro se vero argumentatur
alia, scilicet oc , quod vulgares eloquentes in ea primitus
poetati sunt tanquam in perfectiori dulciorique loquela, ut puta
Petrus de Alvernia et alii antiquiores doctores. 
 

 
4. Tertia quoque, [que]
Latinorum est, se duobus privilegiis actestatur preesse: primo
quidem quod qui dulcius subtiliusque poetati vulgariter sunt, hii
familiares et domestici sui sunt, puta Cynus Pistoriensis et
amicus eius; secundo quia magis videntur inniti gramatice que
comunis est, quod rationabiliter inspicientibus videtur
gravissimum argumentum. 
 

 
5. Nos vero iudicium
relinquentes in hoc et tractatum nostrum ad vulgare latium
retrabentes, et receptas in se variationes dicere nec non illas
invicem comparare conemur. 
 

 
6. Dicimus ergo primo Latium
bipartitum esse in dextrum et sinistrum. Si quis autem querat de
linea dividente, breviter respondemus esse iugum Apenini, quod,
ceu fistule culmen hinc inde ad diversa stillicidia grundat
aquas, ad alterna hinc inde litora per ymbricia longa distillat,
ut Lucanus in secundo describit: dextrum quoque latus Tyrenum
mare grundatorium habet, levum vero in Adriaticum cadit. 
 

 
7. Et dextri regiones sunt
Apulia, sed non tota, Roma, Ducatus, Tuscia et Ianuensis Marchia;
sinistri autem pars Apulie, Marchia Anconitana, Romandiola,
Lombardia, Marchia Trivisiana cum Venetiis. Forum Iulii vero et
Ystria non nisi leve Ytalie esse possunt; nec insule Tyreni
maris, videlicet Sicilia et Sardinia, non nisi dextre Ytalie
sunt, vel ad dextram Ytaliam sociande. 
 

 
8. In utroque quidem duorum
laterum, et hiis que secuntur ad ea, lingue hominum variantur: ut
lingua Siculorum cum Apulis, Apulorum cum Romanis, Romanorum cum
Spoletanis, horum cum Tuscis, Tuscorum cum Ianuensibus,
Ianuensium cum Sardis; nec non Calabrorum cum Anconitanis, horum
cum Romandiolis, Romandiolorum cum Lombardis, Lombardorum curn
Trivisianis et Venetis, horum cum Aquilegiensibus, et istorum cum
Ystrianis. De quo Latinorum neminem nobiscum dissentire putamus.
 

 
9. Quare ad minus xiiii
vulgaribus sola videtur Ytalia variari. Que adhuc omnia vulgaria
in sese variantur, ut puta in Tuscia Senenses et Aretini, in
Lombardia Ferrarenses et Placentini; nec non in eadem civitate
aliqualem variationem perpendimus, ut superius in capitulo
immediato posuimus. Quapropter, si primas et secundarias et
subsecundarias vulgaris Ytalie variationes calcolare velimus, et
in hoc minimo mundi angulo non solum ad millenam loquele
variationem venire contigerit, sed etiam ad magis ultra.
 

 
 XI 
 

 
1. Quam multis varietatibus
latio dissonante vulgari, decentiorem atque illustrem Ytalie
venemur loquelam; et ut nostre venationi pervium callem habere
possimus, perplexos frutices atque sentes prius eiciamus de
silva.
 

 
2. Sicut ergo Romani se cunctis
preponendos existimant, in hac eradicatione sive discerptione non
inmerito eos aliis preponamus, protestantes eosdem in nulla
vulgaris eloquentie ratione fore tangendos. Dicimus igitur
Romanorum non vulgare, sed potius tristiloquium, ytalorum
vulgarium omnium esse turpissimum; nec mirum, cum etiam morum
habituumque deformitate pre cunctis videantur fetere. Dicunt
enim: Messure, quinto dici? 
 

 
3. Post hos incolas Anconitane
Marchie decerpamus, qui Chignamente scate, sciate 
locuntur: cum quibus et Spoletanos abicimus. 
 

 
4. Nec pretereundum est quod in
improperium istarum trium gentium cantiones quamplures invente
sunt: inter quas unam vidimus recte atque perfecte ligatam, quam
quidam Florentinus nomine Castra posuerat; incipiebat etenim

 Una fermana
scopai da Cascioli, 
cita cita se 'n gœa 'n grande aina.
 

 
5. Post quos Mediolanenses
atque Pergameos eorumque finitimos eruncemus, in quorum etiam
improperium quendam cecinisse recolimus

 Enter l'ora del
vesper, 
ci⁄ fu del mes d'occhiover.
 

 
6. Post hos Aquilegienses et
Ystrianos cribremus, qui Ces fas tu? crudeliter
accentuando eructuant. Cumque hiis montaninas omnes et rusticanas
loquelas eicimus, que semper mediastinis civibus accentus
enormitate dissonare videntur, ut Casentinenses et Fractenses.
 

 
7. Sardos etiam, qui non Latii
sunt sed Latiis associandi videntur, eiciamus, quoniam soli sine
proprio vulgari esse videntur, gramaticam tanquam simie homines
imitantes: nam domus nova et dominus meus locuntur.
 

 
 XII 
 

 
1. Exaceratis quodam modo
vulgaribus ytalis, inter ea que remanserunt in cribro
comparationem facientes honorabilius atque honorificentius
breviter seligamus.
 

 
2 Et primo de siciliano
examinemus ingenium: nam videtur sicilianum vulgare sibi famam
pre aliis asciscere eo quod quicquid poetantur Ytali sicilianum
vocatur, et eo quod perplures doctores indigenas invenimus
graviter cecinisse, puta in cantionibus illis

 Ancor che
l'aigua per lo foco lassi, 
et 
Amor, che lungiamente m'hai menato.
 

 
3. Sed hec fama trinacrie
terre, si rccte signum ad quod tendit inspiciamus, videtur tantum
in obproprium ytalorum principum remansisse, qui non heroico more
sed plebeio secuntur superbiam. 
 

 
4. Siquidem illustres heroes,
Fredericus cesar et benegenitus eius Manfredus, nobilitatem ac
rectitudinem sue forme pandentes, donec fortuna permisit humana
secuti sunt, brutalia dedignantes. Propter quod corde nobiles
atque gratiarum dotati inherere tantorum principum maiestati
conati sunt, ita ut eorum tempore quicquid excellentes animi
Latinorum enitebantur primitus in tantorum coronatorum aula
prodibat; et quia regale solium erat Sicilia, factum est ut
quicquid nostri predecessores vulgariter protulerunt, sicilianum
voc[ar]etur: quod quidem retinemus et nos, nec posteri nostri
permutare valebunt. 
 

 
5. Racha, racha. Quid nunc
personat tuba novissimi Frederici, quid tintinabulum secundi
Karoli, quid cornua lohannis et Azonis marchionum potentum, quid
aliorum magnatum tibie, nisi ‘Venite carnifices, venite
altriplices, venite avaritie sectatores’?
 

 
6. Sed prestat ad propositum
repedare quam frustra loqui. Et dicimus quod, si vulgare
sicilianum accipere volumus secundum quod prodit a terrigenis
mediocribus, ex ore quorum iudicium eliciendum videtur,
prelationis honore minime dignum est, quia non sine quodam
tempore profertur; ut puta ibi:

 Tragemi d'este
focora se t'este a boluntate.
 

 
Si autem ipsum accipere volumus
secundum quod ab ore primorum Siculorum emanat, ut in
preallegatis cantionibus perpendi potest, nichil differt ab illo
quod laudabilissimum est, sicut inferius ostendemus.
 

 
7. Apuli quoque vel sui
acerbitate vel finitimorum suorum contiguitate, qui Romani et
Marchiani sunt, turpiter barbarizant: dicunt enim

 Volzera che
chiangesse lo quatraro.
 

 
8. Sed quamvis terrigene Apuli
loquantur obscene comuniter, prefulgentes eorum quidam polite
locuti sunt, vocabula curialiora in suis cantionibus compilantes,
ut manifeste apparet eorum dicta perspicientibus, ut puta

 Madonna, dir vi
volglio, 
et 
Per fino amore vo si letamente.
 

 
9 Quapropter superiora
notantibus innotescere debet nec siculum nec apulum esse illud
quod in Ytalia pulcerrimum est vulgare, cum eloquentes indigenas
ostenderimus a proprio divertisse.
 

 
 XIII 
 

 
1. Post hec veniamus ad Tuscos,
qui propter amentiam suam infroniti titulum sibi vulgaris
illustris arrogare videntur. Et in hoc non solum plebeia dementat
intentio, sed famosos quamplures viros hoc tenuisse comperimus:
puta Guittonem Aretinum, qui nunquam se ad curiale vulgare
direxit, Bonagiuntam Lucensem, Gallum Pisanum, Minum Mocatum
Senensem, Brunectum Florentinum, quorum dicta, si rimari
vacaverit, non curialia sed municipalia tantum invenientur. Et
quoniam Tusci pre aliis in hac ebrietate baccantur, dignum
utileque videtur municipalia vulgaria Tuscanorum sigillatim in
aliquo depompare. 
 

 
2. Locuntur Florentini et
dicunt
 

 Manichiamo
introcque, altro. ‘ che noi
non facciamo 
 

 
Pisani: 
 

 Bene andonno li
fanti de Fiorensa per Pisa. 
 

 
Lucenses: 
 

 
Fo voto a Dio ke
in grassarra 
eie lo comuno de Lucca. 
 

 
Senenses: 
 

 
Onche renegata
avess'io Siena. 
Ch'ee chesto? 
 

 
Aretini: 
 

 
Vuo' tu venire
ovelle? 
 

 
De Perusio, Urbe Veteri,
Viterbio, nec non de Civitate Castellana, propter affinitatem
quam habent cum Romanis et Spoletanis, nichil tractare
intendimus.
 

 
3. Sed quanquam fere omnes
Tusci in suo turpiloquio sint obtusi, nonnullos vulgaris
excellentiam cognovisse sentimus, scilicet Guidonem, Lapum et
unum alium, Florentinos, et Cynum Pistoriensem, quem nune indigne
postponimus, non indigne coacti. 
 

 
4. Itaque si tuscanas
examinemus loquelas, et pensemus qualiter viri prehonorati a
propria diverterunt, non restat in dubio quin aliud sit vulgare
quod querimus quam quod actingit populus Tuscanorum.
 

 
5. Si quis autem quod de Tuscis
asserimus, de Ianuensibus asserendum non putet, hoc solum in
mente premat, quod si per oblivionem Ianuenses ammicterent z
licteram, vel mutire totaliter eos vel novam reparare oporteret
loquelam. Est enim z maxima pars eorum locutionis; que quidem
lictera non sine multa rigiditate profertur.
 

 
 XIV 
 

 
1. Transeuntes nunc humeros
Apenini frondiferos levam Ytaliam contatim venemur ceu solemus,
orientaliter ineuntes. 
 

 
2. Romandiolam igitur
ingredientes, dicimus nos duo in Latio invenisse vulgaria
quibusdam convenientiis contrariis alternata. Quorum unum in
tantum muliebre videtur propter vocabulorum et prolationis
mollitiem quod virum, etiam si viriliter sonet, feminam tamen
facit esse credendum. 
 

 
3. Hoc Romandiolos omnes habet,
et presertim Forlivienses, quorum civitas, licet novissima sit,
meditullium tamen esse videtur totius provincie: hii deuscœ 
affirmando locuntur, et oclo meo et corada mea 
proferunt blandientes. Horum aliquos a proprio poetando
divertisse audivimus, Thomam videlicet et Ugolinum Bucciolam
Faventinos. 
 

 
4. Est et aliud, sicut dictum
est, adeo vocabulis accentibusque yrsutum et yspidum quod propter
sui rudem asperitatem mulierem loquentem non solum disterminat,
sed esse virum dubitare[s le]ctor. 
 

 
5. Hoc omnes qui magara dicunt,
Brixianos videlicet, Veronenses et Vigentinos, habet; nec non
Paduanos, turpiter sincopantes omnia in -tus participia et
denominativa in -tas , ut merc⁄ et bontÀ .
Cum quibus et Trivisianos adducimus, qui more Brixianorum et
finitimorum suorum u consonantem per f apocopando
proferunt, puta nof pro ‘novem’ et vif 
pro ‘vivo’: quod quidem barbarissimum reprobamus.
 

 
6. Veneti quoque nec sese
investigati vulgaris honore dignantur: et si quis eorum, errore
confossus, vanitaret in hoc, recordetur si unquam dixit:

 Per le plaghe de
Dio tu no verras.
 

 
7. Inter quos omnes unum
audivimus nitentem divertire a materno et ad curiale vulgare
intendere, videlicet Ildebrandinum Paduanum. 
 

 
8. Quare, omnibus presentis
capituli ad iudicium comparentibus, arbitramur nec romandiolum,
nec suum oppositum ut dictum est, nec venetianum esse illud quod
querimus vulgare illustre.
 

 
 XV 
 

 
1. Illud autem quod de ytala
silva residet percontari conemur expedientes.
 

 
2. Dicimus ergo quod forte non
male opinantur qui Bononienses asserunt pulcriori locutione
loquentes, cum ab Ymolensibus, Ferrarensibus et Mutinensibus
circunstantibus aliquid proprio vulgari asciscunt, sicut facere
quoslibet a finitimis suis conicimus, ut Sordellus de Mantua sua
ostendit, Cremone, Brixie atque Verone confini: qui, tantus
eloquentie vir existens, non solum in poetando sed quomodocunque
loquendo patrium vulgare descruit. 
 

 
3. Accipiunt enim prefati cives
ab Ymolensibus lenitatem atque mollitiem, a Ferrarensibus vero et
Mutinensibus aliqualem garrulitatem que proprie Lombardorum est:
hanc ex commixtione advenarum Longobardorum terrigenis credimus
remansisse. 
 

 
4. Et hec est causa quare
Ferrarensium, Mutinensium vel Regianorum nullum invenimus
poetasse: nam proprie garrulitati assuefacti nullo modo possunt
ad vulgare aulicum sine quadam acerbitate venire. Quod multo
magis de Parmensibus est putandum, qui monto pro
‘multo’ dicunt.
 

 
5. Si ergo Bononienses utrinque
accipiunt, ut dictum est, rationabile videtur esse quod eorum
locutio per conmixtionem oppositorum ut dictum est ad laudabilem
suavitatem remaneat temperata: quod procul dubio nostro iudicio
sic esse censemus. 
 

 
6. Itaque si preponentes eos in
vulgari sermone sola municipalia Latinorum vulgaria comparando
considerant, allubescentes concordamus cum illis; si vero
simpliciter vulgare bononiense preferendum existimant,
dissentientes discordamus ab eis. Non etenim est quod aulicum et
illustre vocamus: quoniam, si fuisset, maximus Guido Guinizelli,
Guido Ghisilerius, Fabrutius et Honestus et alii poetantes
Bononie nunquam a proprio divertissent: qui doctores fuerunt
illustres et vulgarium discretione repleti. Maximus Guido:

 Madonna, lo fino
amore ch'a vui porto;
 

 
Guido Ghisilerius:

 Donna, lo fermo
core;
 

 
Fabrutius:

 Lo meo lontano
gire;
 

 
Honestus:

 Piò non actendo
il tuo soccorso, Amore.
 

 
Que quidem verba prorsus a
mediastinis Bononie sunt diversa.
 

 
7. Cumque de residuis in
extremis Ytalie civitatibus neminem dubitare pendamus (et si quis
dubitat, illum nulla nostra solutione dignamur), parum restat in
nostra discussione dicendum. Quare, cribellum cupientes deponere,
ut residentiam cito visamus, dicimus Tridentum atque Taurinum nec
non Alexandriam civitates metis Ytalie in tantum sedere
propinquas quod puras nequeunt habere loquelas; ita quod si etiam
quod turpissimum habent vulgare, haberent pulcerrimum, propter
aliorum commixtionem esse vere latium negaremus. Quare, si latium
illustre venamur, quod venamur in illis inveniri non potest.
 

 
 XVI 
 

 
1. Postquam venati saltus et
pascua sumus Ytalie, nec pantheram quam sequimur adinvenimus, ut
ipsam reperire possimus rationabilius investigemus de illa ut,
solerti studio, redolentem ubique et necubi apparentem nostris
penitus irretiamus tenticulis.
 

 
2. Resumentes igitur venabula
nostra, dicimus quod in omni genere rerum unum esse oportet quo
generis illius omnia comparentur et ponderentur, et a quo omnium
aliorum mensuram accipiamus: sicut in numero cuncta mensurantur
uno, et plura vel pauciora dicuntur secundum quod distant ab uno
vel ei propinquant, et sicut in coloribus omnes albo mensurantur;
nam visibiles magis et minus dicuntur secundum quod accedunt vel
recedunt ab albo. Et quemadmodum de hiis dicimus que quantitatem
et qualitatem ostendunt, de predicamentorum quolibet, etiam de
substantia, posse dici putamus: scilicet ut unumquodque
mensurabile sit, secundum quod in genere est, illo quod
simplicissimum est in ipso genere. 
 

 
3. Quapropter in actionibus
nostris, quantumcunque dividantur in species, hoc signum inveniri
oportet quo et ipse mensurentur. Nam, in quantum simpliciter ut
homines agimus, virtutem habemus (ut generaliter illam
intelligamus); nam secundum ipsam bonum et malum hominem
iudicamus; in quantum ut homines cives agimus, habemus legem,
secundum quam dicitur civis bonus et malus; in quantum ut homines
latini agimus, quedam habemus simplicissima signa et morum et
habituum et locutionis, quibus latine actiones ponderantur et
mensurantur. 
 

 
4. Que quidem nobilissima sunt
earum que Latinorum sunt actiones, hec nullius civitatis Ytalie
propria sunt, et in omnibus comunia sunt: inter que nunc potest
illud discerni vulgare quod superius venabamur, quod in qualibet
redolet civitate nec cubat in ulla. 
 

 
5. Potest tamen magis in una
quam in alia redolere, sicut simplicissima substantiarum, que
Deus est, in homine magis redolet quam in bruto, in animali quam
in planta, in hac quam in minera, in hac quam in elemento, in
igne quam in terra; et simplicissima quantitas, quod est unum, in
impari numero redolet magis quam in pari; et simplicissimus
color, qui albus est, magis in citrino quam in viride redolet.
 

 
6. Itaque, adepti quod
querebamus, dicimus illustre, cardinale, aulicum et curiale
vulgare in Latio quod omnis latie civitatis est et nullius esse
videtur, et quo municipalia vulgaria omnia Latinorum mensurantur
et ponderantur et comparantur.
 

 
 XVII 
 

 
1. Quare autem hoc quod
repertum est, illustre, cardinale, aulicum et curiale adicientes
vocemus, nunc disponendum est: per quod clarius ipsum quod ipsum
est faciamus patere. 
 

 
2. Primum igitur quid
intendimus cum illustre adicimus, et quare illustre dicimus,
denudemus. Per hoc quoque quod illustre dicimus, intelligimus
quid illuminans et illuminatum prefulgens: et hoc modo viros
appellamus illustres, vel quia potestate illuminati alios et
iustitia et karitate illuminant, vel quia excellenter magistrati
excellenter magistrent, ut Seneca et Numa Pompilius. Et vulgare
de quo loquimur et sublimatum est magistratu et potestate, et
suos honore sublimat et gloria. 
 

 
3. Magistratu quidem sublimatum
videtur, cum de tot rudibus Latinorum vocabulis, de tot perplexis
constructionibus, de tot defectivis prolationibus, de tot
rusticanis accentibus, tam egregium, tam extricatum, tam
perfectum et tam urbanum videamus electum, ut Cynus Pistoriensis
et amicus eius ostendunt in cantionibus suis.
 

 
4. Quod autem exaltatum sit
potestate, videtur. Et quid maioris potestatis est quam quod
humana corda versare potest, ita ut nolentem volentem et volentem
nolentem faciat, velut ipsum et fecit et facit ?
 

 
5. Quod autem honore sublimet,
in promptu est. Nonne domestici sui reges, marchiones, comites et
magnates quoslibet fama vincunt? 
 

 
6. Minime hoc probatione
indiget. Quantum vero suos familiares gloriosos efficiat, nos
ipsi novimus, qui huius dulcedine glorie nostrum exilium
postergamus. 
 

 
7. Quare ipsum illustre merito
profiteri debemus.
 

 
 XVIII 
 

 
1. Neque sine ratione ipsum
vulgare illustre decusamus adiectione secunda, videlicet ut id
cardinale vocetur. Nam sicut totum hostium cardinem sequitur ut,
quo cardo vertitur, versetur et ipsum, seu introrsum seu
extrorsum flectatur, sic et universus municipalium grex vulgarium
vertitur et revertitur, movetur et pausat secundum quod istud,
quod quidem vere paterfamilias esse videtur. Nonne cotidie
extirpat sentosos frutices de ytalia silva? Nonne cotidie vel
plantas inserit vel plantaria plantat? Quid aliud agricole sui
satagunt nisi ut amoveant et admoveant, ut dictum est? Quare
prorsus tanto decusari vocabulo promeretur. 
 

 
2 Quia vero aulicum nominamus
illud causa est quod, si aulam nos Ytali haberemus, palatinum
foret. Nam si aula totius regni comunis est domus et omnium regni
partium gubernatrix augusta, quicquid tale est ut omnibus sit
comune nec proprium ulli, conveniens est ut in ea conversetur et
habitet, nec aliquod aliud habitaculum tanto dignum est
habitante: hoc nempe videtur esse id de quo loquimur vulgare. 
 

 
3. Et hinc est quod in regiis
omnibus conversantes semper illustri vulgari locuntur; hinc etiam
est quod nostrum illustre velut accola peregrinatur et in
humilibus hospitatur asilis, cum aula vacemus.
 

 
4. Est etiam merito curiale
dicendum, quia curialitas nil aliud est quam librata regula eorum
que peragenda sunt: et quia statera huiusmodi librationis tantum
in excellentissimis curiis esse solet, hinc est quod quicquid in
actibus nostris bene libratum est, curiale dicatur. Unde cum
istud in excellentissima Ytalorum curia sit libratum, dici
curiale meretur.
 

 
5. Sed dicere quod in
excellentissima Ytalorum curia sit libratum, videtur nugatio, cum
curia careamus. Ad quod facile respondetur. Nam licet curia,
secundum quod unita accipitur, ut curia regis Alamannie, in
Ytalia non sit, membra tamen eius non desunt; et sicut membra
illius uno Principe uniuntur, sic membra huius gratioso lumine
rationis unita sunt. Quare falsum esset dicere curia carere
Ytalos, quanquam Principe careamus, quoniam curiam habemus, licet
corporaliter sit dispersa.
 

 
 XIX 
 

 
1. Hoc autem vulgare quod
illustre, cardinale, aulicum et curiale ostensum est, dicimus
esse illud quod vulgare latium appellatur. Nam sicut quoddam
vulgare est invenire quod proprium est Cremone, sic quoddam est
invenire quod proprium est Lombardie; et sicut est invenire
aliquod quod sit proprium Lombardie, [sic] est invenire aliquod
quod sit totius sinistre Ytalie proprium; et sicut omnia hec est
invenire, sic et illud quod totius Ytalie est. Et sicut illud
cremonense ac illud lombardum et tertium semilatium dicitur, sic
istud, quod totius Ytalie est, latium vulgare vocatur. Hoc enim
usi sunt doctores illustres qui lingua vulgari poetati sunt in
Ytalia, ut Siculi, Apuli, Tusci, Romandioli, Lombardi et
utriusque Marchie viri.
 

 
2. Et quia intentio nostra, ut
polliciti sumus in principio huius operis, est doctrinam de
vulgari eloquentia tradere, ab ipso tanquam ab excellentissimo
incipientes, quos putamus ipso dignos uti, et propter quid, et
quomodo, nec non ubi, et quando, et ad quos ipsum dirigendum sit,
in inmediatis libris tractabimus. 
 

 
3. Quibus illuminatis,
inferiora vulgaria illuminare curabimus, gradatim descendentes ad
illud quod unius solius familie proprium est.
 
 
 
 
 
	 Dante 
	 Medieval Latin 
	 The Latin Library 
	 The Classics Page